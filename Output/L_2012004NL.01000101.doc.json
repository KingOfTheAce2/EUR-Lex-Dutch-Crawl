{
  "url": "http://www.w3.org/1999/xhtml\">",
  "content": "L_2012004NL.01000101.xml 7.1.2012 NL Publicatieblad van de Europese Unie L 4/1 UITVOERINGSVERORDENING (EU) Nr. 7/2012 VAN DE COMMISSIE van 5 januari 2012 tot wijziging van Verordening (EG) nr. 1183/2005 van de Raad tot vaststelling van bepaalde specifieke beperkende maatregelen tegen bepaalde personen die handelen in strijd met het wapenembargo tegen de Democratische Republiek Congo DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1183/2005 van de Raad van 18 juli 2005 tot vaststelling van bepaalde specifieke beperkende maatregelen tegen bepaalde personen die handelen in strijd met het wapenembargo tegen de Democratische Republiek Congo ( 1 ) , en met name artikel 9, lid 1, onder a), Overwegende hetgeen volgt: (1) Bijlage I bij Verordening (EG) nr. 1183/2005 bevat een lijst van natuurlijke personen, rechtspersonen, entiteiten en lichamen waarvan de tegoeden en economische middelen krachtens die verordening worden bevroren. (2) Op 12 oktober en 28 november 2011 heeft het Sanctiecomité van de Veiligheidsraad van de Verenigde Naties aanpassingen goedgekeurd van de lijst van personen en entiteiten waarvan de activa moeten worden bevroren. Bijlage I dient daarom dienovereenkomstig te worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EG) nr. 1183/2005 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de dag van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 januari 2012. Voor de Commissie, namens de voorzitter , Hoofd van de dienst Instrumenten voor het buitenlands beleid ( 1 ) PB L 193 van 23.7.2005, blz. 1 . BIJLAGE Bijlage I bij Verordening (EG) nr. 1183/2005 wordt als volgt gewijzigd: De volgende vermeldingen worden toegevoegd aan de lijst „A. Natuurlijke personen”: a) „Jamil Mukulu (ook bekend als a) Professor Musharaf, b) Steven Alirabaki, c) David Kyagulanyi, d) Musezi Talengelanimiro, e) Mzee Tutu, f) Abdullah Junjuaka, g) Alilabaki Kyagulanyi, h) Hussein Muhammad i) Nicolas Luumu j) Talengelanimiro. Geboortedatum: a) 1965, b) 1 januari 1964. Geboorteplaats: Ntoke Village, sub-county Ntenjeru, Kayunga District, Uganda. Functie: a) hoofd van de Alliantie van democratische krachten (Allied Democratic Forces, ADF), b) commandant van de Alliantie van democratische krachten. Nationaliteit: Ugandees. Overige informatie: volgens inlichtingen uit open bronnen en officiële rapporten, waaronder de rapporten van de Groep deskundigen van het Sanctiecomité DRC van de VN-Veiligheidsraad, is de heer Jamil Mukulu de militaire bevelhebber van de Alliantie van democratische krachten (ADF), een buitenlandse gewapende groepering die actief is in de DRC en de ontwapening en vrijwillige repatriëring of hervestiging van ADF-strijders belemmert, zoals beschreven in punt 4 (b) van Resolutie 1857 (2008). De Groep deskundigen van het Sanctiecomité DRC van de VN-Veiligheidsraad heeft gerapporteerd dat Jamil Mukulu leiding en materiële steun heeft gegeven aan de ADF, een gewapende groepering die actief is op het grondgebied van de DRC. Volgens verscheidene bronnen, waaronder de rapporten van de Groep deskundigen van het Sanctiecomité DRC van de VN-Veiligheidsraad, is Jamil Mukulu ook invloed blijven uitoefenen op het beleid; hij heeft de ADF gefinancierd en hij is rechtstreeks het commando blijven voeren over en de activiteiten blijven controleren van de ADF-strijdkrachten ter plaatse; hij ziet tevens toe op de contacten met internationale terreurnetwerken. Datum van aanwijzing bedoeld in artikel 5, lid 1, onder b): 12.10.2011.” b) „Ntabo Ntaberi Sheka . Geboortedatum: 4 april 1976. Geboorteplaats: Walikale, Democratische Republiek Congo. Functie: Opperbevelhebber, Nduma Defensie Congo, Mai Mai Sheka-groepering. Nationaliteit: Congolees. Overige informatie: Ntabo Ntaberi Sheka, opperbevelhebber van de politieke vleugel van de Mai Mai Sheka, is de politieke leider van een Congolese gewapende groepering die de ontwapening, demobilisatie of herintegratie van strijders belemmert. De Mai Mai Sheka is een in Congo gebaseerde militie die opereert vanuit bases in Walikale, in het oosten van de DRC. De Mai Mai Sheka-militie heeft aanvallen uitgevoerd op mijnen in het oosten van de DRC; zij heeft de mijnen van Bisiye in handen genomen en perst de lokale bevolking af. Ntabo Ntaberi Sheka heeft ook ernstige schendingen van het internationaal recht begaan waarbij kinderen het doelwit waren. Ntabo Ntaberi Sheka plande en beval een reeks aanvallen van 30 juli tot 2 augustus 2010 in Walikale, om plaatselijke bevolkingsgroepen die van collaboratie met het Congolese regeringsleger waren beschuldigd, te straffen. Tijdens de aanvallen werden kinderen verkracht en ontvoerd; zij moesten dwangarbeid verrichten en werden op een wrede, onmenselijke of onterende manier behandeld. Tevens worden jongens onder dwang door de Mai Mai Sheka-militie gerekruteerd; in haar rangen bevinden zich kinderen uit ronselacties. Datum van aanwijzing bedoeld in artikel 5, lid 1, onder b): 28.11.2011.”",
  "source": "EUR LEX"
}