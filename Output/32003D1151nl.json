{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D1151:NL:HTML\">",
  "content": "EUR-Lex - 32003D1151 - NL Avis juridique important | 32003D1151 Beschikking nr. 1151/2003/EG van het Europees Parlement en de Raad van 16 juni 2003 tot wĳziging van Beschikking nr. 276/1999/EG tot vaststelling van een communautair meerjarenactieplan ter bevordering van een veiliger gebruik van internet door het bestrĳden van illegale en schadelĳke inhoud op mondiale netwerken Publicatieblad Nr. L 162 van 01/07/2003 blz. 0001 - 0004 Beschikking nr. 1151/2003/EG van het Europees Parlement en de Raad van 16 juni 2003 tot wijziging van Beschikking nr. 276/1999/EG tot vaststelling van een communautair meerjarenactieplan ter bevordering van een veiliger gebruik van internet door het bestrijden van illegale en schadelijke inhoud op mondiale netwerken HET EUROPEES PARLEMENT EN DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 153, lid 2, Gezien het voorstel van de Commissie(1), Gezien het advies van het Europees Economisch en Sociaal Comité(2), Gezien het advies van het Comité van de Regio's(3), Volgens de procedure van artikel 251 van het Verdrag(4), Overwegende hetgeen volgt: (1) Beschikking nr. 276/1999/EG(5) werd vastgesteld voor een periode van vier jaar. (2) Overeenkomstig artikel 6, lid 4, van Beschikking nr. 276/1999/EG heeft de Commissie bij het Europees Parlement, de Raad, het Europees Economisch en Sociaal Comité en het Comité van de Regio's een evaluatierapport ingediend over de na twee jaar behaalde resultaten van de uitvoering van de in bijlage I van de beschikking opgenomen actiepunten. (3) De conclusies van de evaluatie vormden mede het basismateriaal voor een workshop over veiliger gebruik van nieuwe on-linetechnologieën, waarop vooraanstaande deskundigen op dit terrein zich hebben verdiept in de te verwachten ontwikkelingen ten aanzien van de kwesties waarop het bij Beschikking nr. 276/1999/EG vastgestelde actieplan (hierna \"het actieplan\" genoemd) betrekking heeft, en aanbevelingen aan de Commissie hebben gedaan. (4) Door nieuwe on-linetechnologieën, nieuwe gebruikers en nieuwe gebruikspatronen komen er nieuwe risico's en nemen de bestaande risico's toe, terwijl tegelijkertijd tal van nieuwe mogelijkheden ontstaan. (5) Er is duidelijk behoefte aan coördinatie op het gebied van het veiliger gebruik van internet, zowel op nationaal als op Europees niveau. Er dient te worden gestreefd naar een hoge mate van decentralisatie door gebruik te maken van netwerken van nationale centra. De rol van alle betrokkenen, met name van het groeiende aantal inhoudleveranciers in de verschillende sectoren, dient te worden versterkt. De Commissie dient te fungeren als gangmaker voor Europese en wereldwijde samenwerking. De samenwerking tussen de Gemeenschap enerzijds, en kandidaat-lidstaten en landen die om toetreding hebben verzocht anderzijds, dient te worden verruimd. (6) Er is meer tijd nodig voor acties teneinde tot een betere netwerking te komen, de doelstellingen van het actieplan te realiseren en rekening te houden met nieuwe on-linetechnologieën. (7) Het financiële raamwerk, dat het voornaamste referentiepunt voor de begrotingsautoriteit vormt tijdens de jaarlijkse begrotingsprocedure, moet dienovereenkomstig worden aangepast. (8) De Commissie dient te worden verzocht een tweede rapport op te stellen over de na vier jaar behaalde resultaten van de uitvoering van de actiepunten, alsmede een eindrapport na afloop van het actieplan. (9) De lijst van kandidaat-lidstaten en landen die om toetreding hebben verzocht die aan het actieplan mogen deelnemen, dient te worden aangevuld met Malta en Turkije. (10) Het actieplan dient te worden verlengd met een periode van twee jaar, welke als tweede fase zal worden beschouwd; teneinde specifieke voorzieningen te treffen voor de tweede fase, dienen de actiepunten te worden aangepast, rekening houdende met de ervaringen en de conclusies van het evaluatierapport. (11) Beschikking nr. 276/1999/EG moet derhalve dienovereenkomstig worden gewijzigd, HEBBEN DE VOLGENDE BESCHIKKING VASTGESTELD: Artikel 1 Beschikking nr. 276/1999/EG wordt als volgt gewijzigd: 1. de titel wordt vervangen door: \"Beschikking nr. 276/1999/EG van het Europees Parlement en de Raad van 25 januari 1999 tot vaststelling van een communautair meerjarenactieplan ter bevordering van een veiliger gebruik van internet en nieuwe on-linetechnologieën door het bestrijden van illegale en schadelijke inhoud, met name op het gebied van de bescherming van kinderen en minderjarigen\"; 2. artikel 1, lid 2, wordt vervangen door: \"2. Het actieplan bestrijkt een periode van zes jaar, vanaf 1 januari 1999 tot en met 31 december 2004.\"; 3. artikel 1, lid 3, wordt vervangen door: \"3. Het financiële kader voor de uitvoering van het actieplan voor de periode van 1 januari 1999 tot en met 31 december 2004 wordt hierbij vastgesteld op 38,3 miljoen EUR. De jaarlijkse kredieten worden binnen de limieten van de financiële vooruitzichten goedgekeurd door de begrotingsautoriteit. In bijlage II staat een indicatieve verdeling van de uitgaven.\"; 4. artikel 3, eerste streepje, wordt vervangen door: \"- zelfregulering door de branche en afspraken over inhoudbewaking bevorderen (bijvoorbeeld ter bestrijding van inhoud zoals kinderporno, inhoud die fysieke of geestelijke schade tot gevolg kan hebben of inhoud die aanzet tot haat op grond van ras, geslacht, godsdienst, nationaliteit of etnische oorsprong);\"; 5. artikel 6, lid 4, wordt vervangen door: \"4. Na twee jaar, na vier jaar en aan het eind van de looptijd van het actieplan dient de Commissie, na bestudering door het in artikel 5 bedoelde comité, bij het Europees Parlement, de Raad, het Europees Economisch en Sociaal Comité en het Comité van de Regio's een tevoren door het in artikel 5 bedoelde comité besproken evaluatierapport in over de resultaten van de uitvoering van het actieplan. De Commissie kan op basis van deze resultaten voorstellen doen om het actieplan bij te sturen.\"; 6. artikel 7, lid 1, wordt vervangen door: \"1. Deelneming aan dit actieplan kan worden toegestaan aan de EVA-landen die lid zijn van de Europese Economische Ruimte (EER), overeenkomstig het bepaalde in de EER-overeenkomst.\"; 7. artikel 7, lid 2, wordt vervangen door: \"2. Het actieplan staat open voor deelneming van kandidaat-lidstaten en landen die om toetreding hebben verzocht op de volgende grondslagen: a) voor de landen uit Midden- en Oost-Europa (LMOE): in overeenstemming met de voorwaarden die zijn vastgesteld in de Europaovereenkomsten, in de aanvullende protocollen daarbij, en in de besluiten van de respectieve associatieraden; b) voor Cyprus, Malta en Turkije: in overeenstemming met bilaterale overeenkomsten die nog moeten worden gesloten.\"; 8. bijlage I wordt gewijzigd op de in bijlage I bij deze beschikking aangegeven wijze; 9. bijlage II wordt vervangen door de tekst van bijlage II bij deze beschikking. Artikel 2 Deze beschikking is gericht tot de lidstaten. Gedaan te Luxemburg, 16 juni 2003. Voor het Europees Parlement De voorzitter P. Cox Voor de Raad De voorzitter G. Papandreou (1) PB C 203 E van 27.8.2002, blz. 6. (2) PB C 61 van 14.3.2003, blz. 32. (3) PB C 73 van 26.3.2003, blz. 34. (4) Advies van het Europees Parlement van 11 maart 2003 (nog niet bekendgemaakt in het Publicatieblad) en besluit van de Raad van 26 mei 2003. (5) PB L 33 van 6.2.1999, blz. 1. BIJLAGE I Bijlage I bij Beschikking nr. 276/1999/EG wordt als volgt gewijzigd: 1. Onder de titel Actiepunten wordt het vierde streepje van de tweede alinea als volgt gewijzigd: \"- de samenwerking en de uitwisseling van ervaring en beste praktijken op Europees en mondiaal niveau stimuleren, in het bijzonder met de kandidaat-lidstaten en de landen die om toetreding hebben verzocht.\". 2. Onder de titel Actiepunten worden de volgende alinea's toegevoegd: \"Na de eerste fase, die de periode 1 januari 1999 tot en met 31 december 2002 bestrijkt, wordt een tweede fase gestart, die de periode 1 januari 2003 tot en met 31 december 2004 omvat. Daarbij zal worden voortgebouwd op de werkzaamheden die bedoeld zijn om de doelstellingen van de vier actiepunten van de eerste fase te verwezenlijken, zij het met de nodige aanpassingen om rekening te houden met de opgedane ervaring en de gevolgen van nieuwe technologieën en de convergentie daarvan, daarbij coherentie met andere communautaire programma's waarborgend. Met name: i) zal het begrip veiliger gebruik - met name met het oog op een betere bescherming van kinderen en minderjarigen - worden uitgebreid tot nieuwe on-linetechnologieën, zoals de inhoud van mobiele en breedbandcommunicatie, on-linespelletjes, peer-to-peer uitwisseling van bestanden, tekst- en multimediaberichten en alle vormen van real-timecommunicatie zoals chatting en instant messaging; ii) zal intensiever actie worden ondernomen om, met name op het gebied van de bescherming van kinderen en minderjarigen, ervoor te zorgen dat meer categorieën illegale en schadelijke inhoud, met nadruk op misdrijven tegen kinderen, zoals kinderpornografie en kinderhandel, alsmede racisme en geweld, worden bestreken; iii) zal worden getracht om de inhoudindustrie en de media een actievere rol te laten spelen en om de samenwerking met door de overheid gesteunde organisaties die op dit terrein actief zijn, te verruimen; iv) zal worden getracht om tot een betere netwerking te komen tussen de projectdeelnemers voor de verschillende actiepunten, met name op de gebieden klachtenlijnen, beoordeling van inhoud, zelfregulering en bewustmaking; v) zullen stappen worden genomen om kandidaat-lidstaten en landen die om toetreding hebben verzocht bij lopende activiteiten en de uitwisseling van ervaringen en kennis te betrekken en om de samenwerking en coördinatie met soortgelijke activiteiten in derde landen, vooral landen waar illegale inhoud wordt aangeboden of geproduceerd, en met internationale organisaties te verruimen.\". 3. In punt 1.1. wordt de volgende, zesde alinea toegevoegd: \"In de tweede fase is het de bedoeling de dekking van het netwerk in de lidstaten te vervolledigen en de doeltreffendheid van het netwerk nog verder te verbeteren, nauw samen te werken met bewustmakingsacties gericht op een veiliger internetgebruik, met name om het publiek bewuster te maken van de klachtenlijnen, praktische hulp te bieden aan kandidaat-lidstaten en landen die om toetreding hebben verzocht die klachtenlijnen willen opzetten, de richtsnoeren inzake beste praktijken aan te passen aan nieuwe technologie en de banden met klachtenlijnen buiten Europa aan te halen.\". 4. In punt 1.2 wordt de volgende, vierde alinea toegevoegd: \"In de tweede fase zal meer advies en hulp worden geboden om de samenwerking op communautair niveau te waarborgen, door netwerken van de relevante structuren in de lidstaten te creëren en door systematische herziening en rapportage van de relevante wetgevings- en regelgevingskwesties, om vergelijkbare beoordelingsmethodieken voor het zelfreguleringskader te helpen ontwikkelen, om zelfreguleringspraktijken te helpen afstemmen op nieuwe technologie door informatie te verschaffen over relevante ontwikkelingen op het gebied van dergelijke technologie en de manier waarop zij wordt gebruikt, om praktische hulp te bieden aan kandidaat-lidstaten en landen die om toetreding hebben verzocht die zelfreguleringsinstanties willen opzetten en om de banden met zelfreguleringsinstanties buiten Europa aan te halen. Bovendien zal er meer financiële steun worden gegeven om site-keurmerken aan te moedigen.\". 5. In punt 2.1 worden de volgende alinea's toegevoegd: \"In de tweede fase zal nadruk worden gelegd op het evalueren van filtersoftware en -diensten (met name prestaties, bruikbaarheid, resistentie tegen hacken, geschiktheid voor Europese markten en nieuwe vormen van digitale inhoud). De steunverlening aan de ontwikkeling van filtertechnologie zal in het kader van het onderzoekprogramma van de Gemeenschap worden voortgezet. De Commissie zorgt voor nauwe samenhang met de activiteiten op het gebied van filtering binnen het actieplan. In de tweede fase worden de inhoudleveranciers aangemoedigd zelfreguleringspraktijken op te zetten en de gebruikers te informeren over Europese filtersoftware en -diensten.\". 6. In punt 2.2 wordt de volgende, derde alinea toegevoegd: \"In de tweede fase zal steun worden gegeven aan het bijeenbrengen van de industrie en de betrokken partners zoals inhoudleveranciers, regelgevings- en zelfreguleringsinstanties, softwareontwikkelaars en beoordelingsinstanties voor internetinhoud, en consumentenverenigingen, teneinde gunstige voorwaarden te scheppen voor de ontwikkeling en toepassing van beoordelingssytemen die begrijpelijk en gemakkelijk toepasbaar zijn voor inhoudleveranciers en consumenten, die ouders en opvoeders de nodige informatie leveren om beslissingen te nemen conform hun culturele en taalkundige waarden en waarbij rekening wordt gehouden met de convergentie van telecommunicatie, audiovisuele media en informatietechnologie.\". 7. Punt 3.2 wordt als volgt gewijzigd: a) De vierde alinea wordt vervangen door: \"Het doel van de steun van de Gemeenschap is te investeren in breed georiënteerde bewustmakingsactiviteiten en te zorgen voor algemene coördinatie en uitwisseling van ervaringen, zodat lering kan worden getrokken uit de resultaten van de actie op permanente basis (bijvoorbeeld door aanpassing van het verspreide voorlichtingsmateriaal). De Commissie zal zich blijven beijveren om het gebruik van kostenefficiënte distributiemiddelen voor grote aantallen gebruikers aan te moedigen, met name door multiplicatororganisaties en verspreiding via elektronische kanalen toe te passen, teneinde de beoogde doelgroepen te bereiken.\". b) De volgende, vijfde alinea wordt toegevoegd: \"In de tweede fase zal steun worden gegeven aan de uitwisseling van beste praktijken op het gebied van opleiding in de nieuwe media door middel van een Europees netwerk voor bewustmaking ten aanzien van het veiliger gebruik van internet en nieuwe on-linetechnologieën, via: - een uitgebreid transnationaal depot (webportaal) voor relevant voorlichtings-, bewustmakings- en onderzoeksmateriaal; - toegepast onderzoek op het gebied van opleiding in de media waarbij alle belanghebbende partijen betrokken zijn (onderwijs, officiële en vrijwilligersorganisaties op het gebied van kinderwelzijn, ouderverenigingen, bedrijfsleven en rechtshandhavingsdiensten), teneinde nieuwe educatieve en technologische middelen te ontdekken die kinderen kunnen beschermen. Het netwerk zal ook technische ondersteuning bieden aan kandidaat-lidstaten en landen die om toetreding hebben verzocht die bewustmakingsinitiatieven willen ontplooien en zal de samenwerking met bewustmakingsactiviteiten buiten Europa verruimen.\". 8. In punt 4.2 worden de tweede, derde en vierde alinea vervangen door: \"De Commissie zal daarom regelmatig seminars en workshops organiseren waarin op afzonderlijke thema's van het actieplan of een combinatie daarvan wordt ingegaan. Hieraan dient te worden deelgenomen door het bedrijfsleven, door gebruikers-, consumenten- en burgerrechtenorganisaties en door overheidsorganen die betrokken zijn bij de regelgeving voor het bedrijfsleven en bij de rechtshandhaving, alsmede door vooraanstaande deskundigen en onderzoekers. De Commissie zal trachten voor een zo breed mogelijk deelnemersveld uit de EER-landen, derde landen en internationale organisaties te zorgen.\". BIJLAGE II INDICATIEVE VERDELING VAN DE UITGAVEN >RUIMTE VOOR DE TABEL>",
  "source": "EUR LEX"
}