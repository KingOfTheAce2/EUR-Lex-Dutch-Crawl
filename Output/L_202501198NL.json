{
  "url": "http://www.w3.org/1999/xhtml\">",
  "content": "L_202501198NL.000101.fmx.xml Publicatieblad van de Europese Unie NL L-serie 2025/1198 12.6.2025 UITVOERINGSVERORDENING (EU) 2025/1198 VAN DE RAAD van 12 juni 2025 tot uitvoering van Verordening (EU) 2024/287 betreffende beperkende maatregelen in het licht van de situatie in Guatemala DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2024/287 van de Raad van 12 januari 2024 betreffende beperkende maatregelen in het licht van de situatie in Guatemala ( 1 ) , en met name artikel 13, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 12 januari 2024 heeft de Raad Verordening (EU) 2024/287 vastgesteld. (2) De Raad blijft zeer verontrust over acties die de democratie, de rechtsstaat en een vreedzame machtsoverdracht in Guatemala ondermijnen, onder meer via instrumentalisering van het gerechtelijk apparaat. De Raad is met name bezorgd over aanhoudende aanvallen tegen de democratisch verkozen regering van president Arévalo en over het misbruik van wettelijke en procedurele maatregelen om gekozen functionarissen, mensenrechtenverdedigers, journalisten, inheemse leiders en onafhankelijke rechtsbeoefenaren te treffen. (3) Gezien de ernst van de situatie is de Raad van oordeel dat drie personen en één entiteit moeten worden toegevoegd aan de in de bijlage I bij Verordening (EU) 2024/287 opgenomen lijst van natuurlijke personen en rechtspersonen, entiteiten en lichamen die onderworpen zijn aan beperkende maatregelen. De vermeldingen voor vijf personen moeten worden geactualiseerd. (4) Verordening (EU) 2024/287 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) 2024/287 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 12 juni 2025. Voor de Raad De voorzitter A. BODNAR ( 1 ) PB L, 2024/287, 15.1.2024, ELI: http://data.europa.eu/eli/reg/2024/287/oj . BIJLAGE Bijlage I bij Verordening (EU) 2024/287 wordt vervangen door: “BIJLAGE I LIJST VAN IN ARTIKEL 2 BEDOELDE NATUURLIJKE PERSONEN EN RECHTSPERSONEN, ENTITEITEN EN LICHAMEN A. Natuurlijke personen Naam Identificatiegegevens Redenen voor plaatsing op de lijst Datum van plaatsing op de lijst 1. María Consuelo PORRAS ARGUETA DE PORRES Functie(s): procureur-generaal van Guatemala, hoofd van het Openbaar Ministerie (Ministerio Público) van Guatemala Geboortedatum: 23.8.1953 Nationaliteit: Guatemalteeks Nationaal identificatienummer: 2421 59605 (paspoort) Geslacht: vrouw Als procureur-generaal van Guatemala, de hoogste ambtenaar van het Openbaar Ministerie (Ministerio Público) van Guatemala (gelijkwaardig aan hoofd van het parket of hoofdaanklager), is María Porras Argueta De Porras (alias “Porras”) betrokken bij pogingen om de resultaten van de eerste en tweede ronde van de verkiezingen van juni en augustus 2023 ongedaan te maken, onder meer door middel van oneigenlijke strafrechtelijke onderzoeken tegen de Hoogste Kiesraad, de politieke partij Movimiento Semilla en president Arévalo. Voorts heeft het Openbaar Ministerie onder haar leiding willekeurige procedures ingeleid tegen onafhankelijke journalisten, openbare aanklagers, rechters en activisten uit het maatschappelijk middenveld, waaronder inheemse leiders en studenten. María Porras Argueta De Porras is derhalve verantwoordelijk voor het ondermijnen van de democratie, de rechtsstaat en de vreedzame machtsoverdracht in Guatemala. 2.2.2024 2. Ángel Arnoldo PINEDA ÁVILA Functie(s): secretaris-generaal van het Openbaar Ministerie (Ministerio Público) van Guatemala Geboortedatum: 10.5.1975 Nationaliteit: Guatemalteeks Nationaal identificatienummer: 238937186 (paspoort) Geslacht: man Ángel Pineda Ávila is secretaris-generaal van het Openbaar Ministerie (Ministerio Público) van Guatemala (gelijkwaardig aan het parket). Hij is plaatsvervangend hoofd van het Openbaar Ministerie, na de procureur-generaal, en staat aan het hoofd van het secretariaat-generaal van de instelling. In die functie is Ángel Pineda Ávila betrokken bij pogingen om de resultaten van de eerste en tweede ronde van de verkiezingen die in juni en augustus 2023 plaatsvonden, ongedaan te maken, onder meer door middel van oneigenlijke strafrechtelijke onderzoeken tegen de Hoogste Kiesraad, de politieke partij Movimiento Semilla en president Arévalo. In december 2023 nam hij deel aan een persconferentie waarop het Openbaar Ministerie beweerde dat de uitslag van de eerste verkiezingsronde in juni 2023 ongeldig was. Ángel Pineda Ávila is derhalve verantwoordelijk voor het ondermijnen van de democratie, de rechtsstaat en de vreedzame machtsoverdracht in Guatemala. 2.2.2024 3. José Rafael CURRUCHICHE CUCUL Functie(s): hoofd van het speciale Openbaar Ministerie tegen straffeloosheid, Openbaar Ministerie (Ministerio Público) van Guatemala Geboortedatum: 28.7.1970 Nationaliteit: Guatemalteeks Nationaal identificatienummer: 229488307 (paspoort) Geslacht: man José Curruchiche Cucul is hoofd van het speciale Openbaar Ministerie tegen straffeloosheid (FECI), dat onder het Openbaar Ministerie (Ministerio Público) van Guatemala ressorteert (gelijkwaardig aan het parket). Onder zijn leiding opende het FECI het lopende onderzoek naar de oprichting van de politieke partij Movimiento Semilla van president Arévalo. Hij nam persoonlijk deel aan de inval van het Openbaar Ministerie in de gebouwen van de Hoogste Kiesraad, waarbij verzegelde stembussen werden geopend. Hij was bovendien betrokken bij het verzoek in juli 2023 om de rechtspersoonlijkheid van Movimiento Semilla te schorsen. In december 2023 nam hij deel aan een persconferentie waarop het Openbaar Ministerie beweerde dat de uitslag van de eerste verkiezingsronde in juni 2023 ongeldig was. Door die acties is José Curruchiche Cucul betrokken bij pogingen om de resultaten van de verkiezingen van 2023 in Guatemala ongedaan te maken. Hij is derhalve verantwoordelijk voor het ondermijnen van de democratie, de rechtsstaat en de vreedzame machtsoverdracht in Guatemala. 2.2.2024 4. Leonor Eugenia MORALES LAZO DE SÁNCHEZ Functie(s): openbare aanklager bij het speciale Openbaar Ministerie tegen straffeloosheid, Openbaar Ministerie (Ministerio Público) van Guatemala Geboortedatum: 19.9.1979 Nationaliteit: Guatemalteeks Nationaal identificatienummer: 2227901800101 Geslacht: vrouw Leonor Morales Lazo De Sánchez is openbare aanklager bij het speciale Openbaar Ministerie tegen straffeloosheid (FECI), dat onder het Openbaar Ministerie (Ministerio Público) van Guatemala ressorteert (gelijkwaardig aan het parket). Zij is rechtstreeks betrokken bij het lopende onderzoek naar de oprichting van Movimiento Semilla, de partij van president Arévalo. Na de tweede ronde van de presidentsverkiezingen in augustus 2023 nam zij deel aan de inval van het Openbaar Ministerie in de gebouwen van de Hoogste Kiesraad), waarbij verzegelde stembussen werden geopend. Zij nam in december 2023 ook deel aan een persconferentie waarop het Openbaar Ministerie beweerde dat de uitslag van de eerste verkiezingsronde in juni 2023 ongeldig was. Door die acties is Leonor Morales Lazo De Sánchez betrokken bij pogingen om de resultaten van de verkiezingen van 2023 in Guatemala ongedaan te maken. Zij is derhalve verantwoordelijk voor het ondermijnen van de democratie, de rechtsstaat en de vreedzame machtsoverdracht in Guatemala. 2.2.2024 5. Fredy Raúl ORELLANA LETONA Functie(s): strafrechter in eerste aanleg van het Zevende Hof Geboortedatum: 4.11.1982 Nationaliteit: Guatemalteeks Nationaal identificatienummer: 253127548 (paspoort) Geslacht: man Als strafrechter in eerste aanleg van het Zevende Hof is Fredy Orellana Letona verantwoordelijk voor het toezicht op en de goedkeuring van de acties van het speciale Openbaar Ministerie tegen straffeloosheid (FECI) dat onder het Openbaar Ministerie (Ministerio Público) van Guatemala ressorteert (gelijkwaardig aan het parket) en vermeende onregelmatigheden onderzoekt bij de oprichting van de politieke partij Movimiento Semilla, waarvan de kandidaat in augustus 2023 de tweede ronde van de presidentsverkiezingen in Guatemala heeft gewonnen. In zijn hoedanigheid van toezichthoudend rechter gaf Fredy Orellana toestemming voor invallen op het hoofdkantoor van Movimiente Semilla in juli 2023 en in de gebouwen van de Hoogste Kiesraad in juli en september 2023. Hij gelastte ook de voorlopige schorsing van de rechtspersoonlijkheid van Movimiento Semilla en weigerde de verdediging de toegang tot het dossier. Hij stelde het FECI in staat om de verkozen autoriteiten en de magistraten van de Hoogste Kiesraad te vervolgen. Door die acties is Fredy Orellana Letona betrokken bij pogingen om de resultaten van de verkiezingen van 2023 in Guatemala ongedaan te maken. Hij is derhalve verantwoordelijk voor het ondermijnen van de democratie, de rechtsstaat en de vreedzame machtsoverdracht in Guatemala. 2.2.2024 6. Jimi Rodolfo BREMER RAMÍREZ Functie(s): strafrechter in eerste aanleg van het Tiende Hof, Guatemala Geboortedatum: 25.9.1978 Nationaliteit: Guatemalteeks Nationaal identificatienummer: 1913604570920 Geslacht: man Jimi Bremer Ramírez is de strafrechter in eerste aanleg van het Tiende Hof in Guatemala. In die hoedanigheid heeft hij arrestatiebevelen uitgevaardigd en toestemming gegeven voor onderzoeken op basis van valse aanklachten, waarbij hij hoorzittingen heeft opgeschort en zo het recht van de beklaagden op een openbare hoorzitting, hun toegang tot de rechter en hun recht op een eerlijk proces heeft ingeperkt. In februari 2023 heeft Jimi Bremer Ramírez als toezichthoudende rechter gehoor gegeven aan het verzoek van het speciale Openbaar Ministerie tegen straffeloosheid (FECI), dat onder het Openbaar Ministerie (Ministerio Público) van Guatemala ressorteert (gelijkwaardig aan het parket), om een onderzoek te doen naar verschillende journalisten van de kranten ElPeriódico en Prensa Comunitaria die hadden geschreven over corruptie op hoog niveau in Guatemala. Hij heeft in een van de strafzaken tegen de oprichter van ElPeriódico, José Rubén Zamora, de hoorzittingen ten minste zes keer opgeschort. Voorts heeft Jimi Bremer Ramírez de procedures vertraagd in de strafzaken tegen de voormalige aanklagers Stuardo Campo en Eduardo Pantaleón en tegen de advocaat van de inmiddels opgeheven Internationale Commissie tegen straffeloosheid in Guatemala (CICIG), Claudia González Orellana. Door die acties heeft Jimi Bremer Ramírez deelgenomen en steun verleend aan acties die de democratie en de rechtsstaat in Guatemala ondermijnen, waaronder de vervolging en intimidatie van vertegenwoordigers van de media, en van advocaten en aanklagers in Guatemala. 12.6.2025 7. Ricardo Rafael MÉNDEZ-RUIZ VALDÉS Functie(s): voorzitter van de Foundation against Terrorism (Fundación contra el Terrorismo), FCT Geboortedatum: 9.10.1959 Nationaliteit: Guatemalteeks Nationaal identificatienummer: 268287872 (paspoort) Geslacht: man Geassocieerde personen: Raúl Amílcar Falla Ovalle Geassocieerde entiteiten: Foundation against Terrorism (Fundación contra el Terrorismo), FCT Social media: https://x.com/rmendezruiz Ricardo Méndez-Ruiz Valdés is voorzitter van de Foundation Against Terrorism (Fundación contra el Terrorismo — FCT). De FCT is betrokken bij een campagne van politiek gemotiveerde vervolgingen, geleid door het Bureau van de procureur-generaal van Guatemala, tegen journalisten, aanklagers en rechters die corruptie en straffeloosheid in Guatemala aan het licht brengen, alsook tegen de democratisch verkozen regering van Guatemala, met inbegrip van president Bernardo Arévalo. De FCT heeft tal van strafrechtelijke onderzoeken ingeleid tegen rechtsbeoefenaren, journalisten en vertegenwoordigers van de regering, en dat door strafrechtelijke klachten in te dienen en door op te treden als eisende derde partij in strafrechtelijke procedures waarbij de grondrechten van de verdediging niet geëerbiedigd worden. Door die acties neemt Ricardo Méndez-Ruiz Valdés deel aan acties die de rechtsstaat in Guatemala ondermijnen, waaronder de vervolging en intimidatie van vertegenwoordigers van de media, en van advocaten, rechters en aanklagers. 12.6.2025 8. Raúl Amílcar FALLA OVALLE Functie(s): wettelijk vertegenwoordiger van de Foundation against Terrorism (Fundación contra el Terrorismo), FCT Geboortedatum: 9.11.1971 Nationaliteit: Guatemalteeks Nationaal identificatienummer: 179421166 (paspoort) Geslacht: man Geassocieerde personen: Ricardo Méndez-Ruiz Valdés Geassocieerde entiteiten: Foundation against Terrorism (Fundación contra el Terrorismo), FCT Sociale media: https://x.com/RaulFalla31 Raúl Falla Ovalle is de wettelijke vertegenwoordiger van de Foundation Against Terrorism (Fundación contra el Terrorismo — FCT). De FCT is betrokken bij een campagne van politiek gemotiveerde vervolgingen, geleid door het Bureau van de procureur-generaal van Guatemala, tegen journalisten, aanklagers en rechters die corruptie en straffeloosheid in Guatemala aan het licht brengen, alsook tegen de democratisch verkozen regering van Guatemala, met inbegrip van president Bernardo Arévalo. De FCT heeft tal van strafrechtelijke onderzoeken ingeleid tegen rechtsbeoefenaren, journalisten en vertegenwoordigers van de regering, en dat door strafrechtelijke klachten in te dienen en door op te treden als eisende derde partij in strafrechtelijke procedures waarbij de grondrechten van de verdediging niet geëerbiedigd worden. Door die acties heeft Raúl Falla Ovalle deelgenomen aan acties die de rechtsstaat in Guatemala ondermijnen, waaronder de vervolging en intimidatie van vertegenwoordigers van de media, en van advocaten, rechters en aanklagers. 12.6.2025 B. Rechtspersonen, entiteiten en lichamen Naam Identificatiegegevens Redenen voor plaatsing op de lijst Datum van plaatsing op de lijst 1. Foundation against Terrorism (Fundación Contra el Terrorismo), FCT Registratiedatum: 5.7.2013 Geassocieerde personen: Ricardo Méndez-Ruiz Valdés Raúl Amílcar Falla Ovalle De Foundation Against Terrorism (Fundación contra el Terrorismo — FCT) is betrokken bij een campagne van politiek gemotiveerde vervolgingen, geleid door het Bureau van de procureur-generaal van Guatemala, tegen journalisten, aanklagers en rechters die corruptie en straffeloosheid in Guatemala aan het licht brengen, alsook tegen de democratisch verkozen regering van Guatemala, met inbegrip van president Bernardo Arévalo. De FCT heeft tal van strafrechtelijke onderzoeken ingeleid tegen rechtsbeoefenaren, journalisten en vertegenwoordigers van de regering, en dat door strafrechtelijke klachten in te dienen en door op te treden als eisende derde partij in strafrechtelijke procedures waarbij de grondrechten van de verdediging niet geëerbiedigd worden. Door die acties neemt de FCT deel aan acties die de rechtsstaat in Guatemala ondermijnen, waaronder de vervolging en intimidatie van vertegenwoordigers van de media, en van advocaten, rechters en aanklagers. 12.6.2025” ELI: http://data.europa.eu/eli/reg_impl/2025/1198/oj ISSN 1977-0758 (electronic edition)",
  "source": "EUR LEX"
}