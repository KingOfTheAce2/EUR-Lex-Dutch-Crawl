{
  "url": "http://www.w3.org/1999/xhtml\">",
  "content": "L_2005099NL.01001501.xml 19.4.2005 NL Publicatieblad van de Europese Unie L 99/15 BESCHIKKING VAN DE COMMISSIE van 18 april 2005 betreffende de verlenging van de beperkte erkenning van het „RINAVE — Registro Internacional Naval, SA” (Kennisgeving geschied onder nummer C(2005) 1156) (Slechts de tekst in de Portugese taal is authentiek) (Voor de EER relevante tekst) (2005/311/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 94/57/EG van de Raad van 22 november 1994 inzake gemeenschappelijke voorschriften en normen voor met de inspectie en controle van schepen belaste organisaties en voor de desbetreffende werkzaamheden van maritieme instanties ( 1 ) , en met name op artikel 4, lid 3, Gelet op de brieven van de Portugese autoriteiten van 25 maart 2003 en 8 mei 2003, waarin zij voor onbeperkte tijd om verlenging vragen van de beperkte erkenning van het „RINAVE — Registro Internacional Naval, SA” (hierna „RINAVE” genoemd) overeenkomstig artikel 4, leden 2 en 3, Overwegende hetgeen volgt: (1) De beperkte erkenning krachtens artikel 4, lid 3, van Richtlijn 94/57/EG is een erkenning die wordt verleend aan organisaties (classificatiebureaus) die voldoen aan alle criteria van de bijlage bij die richtlijn, behalve aan die van de punten 2 en 3 van de „Algemene criteria” van de reeds genoemde bijlage. Zij is echter wat tijd en toepassingsgebied betreft beperkt, zodat de betreffende organisatie meer ervaring kan opdoen. (2) Bij Beschikking 2000/48/EG van de Commissie ( 2 ) is het RINAVE op grond van artikel 4, lid 3, voor Portugal erkend voor een periode van drie jaar. (3) De Commissie heeft zich ervan vergewist dat het RINAVE voldoet aan alle criteria van de bijlage van bovengenoemde richtlijn, behalve die van de punten 2 en 3 van de „Algemene criteria” van de bijlage, en tevens voldoet aan de in artikel 4, lid 5, genoemde nieuwe bepalingen, (4) Uit de beoordeling van de Commissie is daarenboven gebleken dat de organisatie afhankelijk is van de technische regels van een andere erkende organisatie. (5) In de periode 2000-2003 waren de prestaties van het RINAVE op het gebied van veiligheid en verontreinigingspreventie, zoals gepubliceerd in het kader van het memorandum van overeenstemming van Parijs, steeds van het hoogste niveau. (6) De in deze beschikking vervatte maatregelen zijn in overeenstemming met het advies van het bij artikel 7 van Richtlijn 94/57/EG opgerichte comité, HEEFT DE VOLGENDE BESCHIKKING GEGEVEN: Artikel 1 Overeenkomstig artikel 4, lid 3, van Richtlijn 94/57/EG wordt de beperkte erkenning van het „RINAVE — Registro Internacional Naval, SA” verlengd voor een periode van drie jaar vanaf de datum van goedkeuring van deze beschikking. Artikel 2 De gevolgen van de verlenging van deze erkenning blijven beperkt tot Portugal. Artikel 3 Deze beschikking is gericht tot de Portugese Republiek. Gedaan te Brussel, 18 april 2005. Voor de Commissie Jacques BARROT Vice-voorzitter ( 1 ) PB L 319 van 12.12.1994, blz. 20 . Richtlijn laatstelijk gewijzigd bij Richtlijn 2002/84/EG van het Europees Parlement en de Raad ( PB L 324 van 29.11.2002, blz. 53 ). ( 2 ) PB L 193 van 29.7.2000, blz. 91 .",
  "source": "EUR LEX"
}