{
  "url": "http://www.w3.org/1999/xhtml\"><!--",
  "content": "L_2022196NL.01011901.xml 25.7.2022 NL Publicatieblad van de Europese Unie L 196/119 UITVOERINGSVERORDENING (EU) 2022/1292 VAN DE COMMISSIE van 22 juli 2022 tot wijziging van Uitvoeringsverordening (EU) 2021/1976 tot instelling van een definitief antidumpingrecht en tot definitieve inning van het voorlopige recht op mono-ethyleenglycol van oorsprong uit de Verenigde Staten van Amerika en het Koninkrijk Saudi-Arabië DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 14, lid 1, Overwegende hetgeen volgt: (1) Op mono-ethyleenglycol (“MEG”) van oorsprong uit de Verenigde Staten van Amerika en het Koninkrijk Saudi-Arabië is een definitief antidumpingrecht van toepassing dat werd ingesteld bij Uitvoeringsverordening (EU) 2021/1976 van de Commissie ( 2 ) . (2) De Amerikaanse onderneming Indorama Ventures Oxides LLC (aanvullende Taric ( 3 ) -code C681), is onderworpen aan de antidumpingmaatregelen voor niet in de steekproef opgenomen medewerkende producenten-exporteurs die bij Uitvoeringsverordening (EU) 2021/1976 zijn ingesteld. (3) Indorama Ventures (Oxide & Glycols) LLC, een met Indorama Ventures Oxides LLC verbonden onderneming, heeft de Commissie op 7 maart 2022 meegedeeld dat zij mono-ethyleenglycol naar de Unie wil uitvoeren en heeft de Commissie verzocht te bevestigen dat zij in aanmerking komt voor het antidumpingrecht dat van toepassing is op haar verbonden onderneming, Indorama Ventures Oxides LLC, aangezien zij niet was opgenomen in de bijlage bij Uitvoeringsverordening (EU) 2021/1976. (4) De Commissie heeft de informatie die Indorama Ventures (Oxide & Glycols) LLC in het kader van het oorspronkelijke onderzoek had verstrekt, onderzocht en kon vaststellen dat Indorama Ventures (Oxide & Glycols) LLC verbonden is met Indorama Ventures Oxides LLC en in het tijdvak van het oorspronkelijke onderzoek geen mono-ethyleenglycol naar de Unie heeft uitgevoerd. (5) Aangezien Indorama Ventures Oxides LLC niet in de steekproef was opgenomen, herinnerde de Commissie er bovendien aan dat voor de onderneming geen individuele marge was vastgesteld, maar dat op het op basis van de steekproef vastgestelde gemiddelde recht op haar van toepassing was. (6) Gezien de bovenstaande overwegingen achtte de Commissie het passend de bijlage bij Uitvoeringsverordening (EU) 2021/1976 te wijzigen en Indorama Ventures (Oxide & Glycols) LLC toe te voegen met dezelfde aanvullende Taric-code C681 als haar verbonden onderneming Indorama Ventures Oxides LLC. (7) De aanvullende Taric-code C681 die eerder aan Indorama Ventures Oxides LLC was toegekend, is met ingang van 7 maart 2022 tevens van toepassing op Indorama Ventures (Oxide & Glycols) LLC. (8) De in deze verordening vervatte maatregelen zijn in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, HEEFT DE VOLGENDE VERORDENING VASTGESTELD: Artikel 1 1.   De bijlage bij Uitvoeringsverordening (EU) 2021/1976 wordt als volgt gewijzigd: “Verenigde Staten van Amerika Indorama Ventures Oxides LLC C681” wordt vervangen door “Verenigde Staten van Amerika Indorama Ventures Oxides LLC; Indorama Ventures (Oxide & Glycols) LLC C681” 2.   De aanvullende Taric-code C681 die eerder aan Indorama Ventures Oxides LLC was toegekend, is met ingang van 7 maart 2022 tevens van toepassing op Indorama Ventures (Oxide & Glycols) LLC. 3.   Met ingang van 7 maart 2022 worden alle definitieve rechten die zijn betaald op de invoer van door Indorama Ventures (Oxide & Glycols) LLC vervaardigde producten die het bij artikel 1, lid 2, van Uitvoeringsverordening (EU) 2021/1976 ten aanzien van Indorama Ventures Oxides LLC vastgestelde antidumpingrecht overstijgen, terugbetaald of kwijtgescholden overeenkomstig de toepasselijke douanewetgeving. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 juli 2022. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) Uitvoeringsverordening (EU) 2021/1976 van de Commissie van 12 november 2021 tot instelling van een definitief antidumpingrecht en tot definitieve inning van het voorlopige recht op mono-ethyleenglycol van oorsprong uit de Verenigde Staten van Amerika en het Koninkrijk Saudi-Arabië ( PB L 402 van 15.11.2021, blz. 17 ). ( 3 ) Het geïntegreerde tarief van de Europese Unie.",
  "source": "EUR LEX"
}