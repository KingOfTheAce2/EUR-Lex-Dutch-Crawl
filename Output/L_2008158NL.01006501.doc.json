{
  "url": "http://www.w3.org/1999/xhtml\">",
  "content": "L_2008158NL.01006501.xml 18.6.2008 NL Publicatieblad van de Europese Unie L 158/65 AANBEVELING VAN DE COMMISSIE van 30 mei 2008 betreffende risicoreductiemaatregelen voor de stoffen chroomtrioxide, ammoniumdichromaat en kaliumdichromaat (Kennisgeving geschied onder nummer C(2008) 2326) (Voor de EER relevante tekst) (2008/455/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 793/93 van de Raad van 23 maart 1993 inzake de beoordeling en de beperking van de risico's van bestaande stoffen ( 1 ) , en met name op artikel 11, lid 2, Overwegende hetgeen volgt: (1) Bij Verordening (EG) nr. 143/97 van de Commissie van 27 januari 1997 betreffende de derde lijst van prioriteitsstoffen krachtens Verordening (EEG) nr. 793/93 van de Raad ( 2 ) zijn de volgende stoffen aangemerkt als prioriteitsstoffen die in het kader van Verordening (EEG) nr. 793/93 moeten worden geëvalueerd: — chroomtrioxide, — ammoniumdichromaat, — kaliumdichromaat. (2) De volgens die verordening aangewezen rapporterende lidstaat heeft voor die stoffen, overeenkomstig Verordening (EG) nr. 1488/94 van de Commissie van 28 juni 1994 tot vaststelling van de beginselen voor de beoordeling van de risico's voor mens en milieu van bestaande stoffen krachtens Verordening (EEG) nr. 793/93 van de Raad ( 3 ) , de beoordeling van de risico's voor mens en milieu afgerond en voorstellen gedaan voor een strategie ter beperking van de risico's. (3) Het Wetenschappelijk Comité voor toxiciteit, ecotoxiciteit en milieu (WCTEM) is geraadpleegd over de door de rapporteur uitgevoerde risicobeoordelingen en heeft hierover advies uitgebracht. De adviezen zijn op de website van het Wetenschappelijk Comité gepubliceerd. (4) De resultaten van de risicobeoordeling en de verdere resultaten van de strategieën ter beperking van de risico’s worden vermeld in de desbetreffende mededeling van de Commissie ( 4 ) . (5) Uitgaande van die evaluatie is het passend voor sommige stoffen bepaalde risicoreductiemaatregelen aan te bevelen. (6) De voor werknemers aanbevolen risicoreductiemaatregelen moeten worden bekeken binnen het kader van de wetgeving ter bescherming van werknemers, welke als een afdoende kader wordt beschouwd om de aan de stof verbonden risico's te beperken voor zover dit nodig is. (7) De in deze aanbeveling vervatte risicoreductiemaatregelen zijn in overeenstemming met het advies van het bij artikel 15, lid 1, van Verordening (EEG) nr. 793/93 ingestelde comité, BEVEELT AAN: AFDELING 1 CHROOMTRIOXIDE (CAS-nr. 1333-82-0; Einecs-nr. 215-607-8) AMMONIUMDICHROMAAT (CAS-nr. 7789-09-05; Einecs-nr. 232-143-1) KALIUMDICHROMAAT (CAS-nr. 7778-50-9; Einecs-nr. 231-906-6) Risicoreductiemaatregelen voor werknemers (1) en voor het milieu (2, 3, 4, 5, 6) 1. Werkgevers die chroom(VI)-verbindingen gebruiken bij de productie van pigmenten en kleurstoffen, bij de formulering van producten voor de behandeling van metalen, bij elektrolytische metaalplating en als beitsmiddel om wol te verven, dienen kennis te nemen van eventuele sectorspecifieke richtsnoeren die op nationaal niveau zijn ontwikkeld op basis van de door de Commissie uit hoofde van artikel 12, lid 2, van Richtlijn 98/24/EG van de Raad ( 5 ) opgestelde niet-bindende praktische richtsnoeren. 2. De bevoegde autoriteiten in de betrokken lidstaten dienen in de overeenkomstig Richtlijn 2008/1/EG ( 6 ) afgegeven vergunningen voorwaarden, emissiegrenswaarden of gelijkwaardige parameters of technische maatregelen voor chroom(VI)-verbindingen vast te leggen om ervoor te zorgen dat de exploitatie van de installaties in kwestie op basis van de beste beschikbare technieken (hierna „BBT” genoemd) geschiedt, rekening houdend met de technische karakteristieken van de betrokken installaties, de geografische ligging ervan en de plaatselijke milieuomstandigheden. 3. De lidstaten dienen zorgvuldig toezicht te houden op de uitvoering van BBT voor chroom(VI)-verbindingen en belangrijke ontwikkelingen in het kader van de uitwisseling van informatie over BBT aan de Commissie te rapporteren. 4. Lokale emissies naar het milieu moeten waar nodig door nationale voorschriften worden gereguleerd om ervoor te zorgen dat er geen risico's voor het milieu te verwachten zijn. 5. Met name ter plaatse uitgevoerde reductie van chroom(VI)-verbindingen tot chroom(III)-looizouten in installaties waar huiden en vellen worden gelooid, wordt aanbevolen bij de volgende aanpassingen van de BREF-documenten voor installaties waar huiden en vellen worden gelooid, de passende referenties toe te voegen om erop te wijzen dat ter plaatse uitgevoerde reductie van chroom(VI)-verbindingen voor de productie van chroom(III)-looizouten niet als BBT mag worden beschouwd. 6. Voor wateren waar emissies van chroom(VI) een risico kunnen opleveren, dienen de betrokken lidstaten milieukwaliteitsnormen (MKN) op te stellen alsmede nationale maatregelen om de verontreiniging terug te dringen teneinde deze MKN tegen 2015 te realiseren, overeenkomstig het bepaalde in Richtlijn 2000/60/EG van het Europees Parlement en de Raad ( 7 ) . AFDELING 2 ADRESSATEN 7. Deze aanbeveling is gericht tot alle sectoren waarin de genoemde stoffen worden ingevoerd, geproduceerd, vervoerd, opgeslagen, in een preparaat geformuleerd of anderszins verwerkt, gebruikt, verwijderd of teruggewonnen, en tot de lidstaten. Gedaan te Brussel, 30 mei 2008. Voor de Commissie Stavros DIMAS Lid van de Commissie ( 1 ) PB L 84 van 5.4.1993, blz. 1 . Verordening gewijzigd bij Verordening (EG) nr. 1882/2003 van het Europees Parlement en de Raad ( PB L 284 van 31.10.2003, blz. 1 ). ( 2 ) PB L 25 van 28.1.1997, blz. 13 . ( 3 ) PB L 161 van 29.6.1994, blz. 3 . ( 4 ) PB C 152 van 18.6.2008, blz. 1 . ( 5 ) PB L 131 van 5.5.1998, blz. 11 . Richtlijn gewijzigd bij Richtlijn 2007/30/EG van het Europees Parlement en de Raad ( PB L 165 van 27.6.2007, blz. 21 ). ( 6 ) PB L 24 van 29.1.2008, blz. 8 . ( 7 ) PB L 327 van 22.12.2000, blz. 1 . Richtlijn laatstelijk gewijzigd bij Richtlijn 2008/32/EG ( PB L 81 van 20.3.2008, blz. 60 ).",
  "source": "EUR LEX"
}