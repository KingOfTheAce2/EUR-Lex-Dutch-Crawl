{
  "url": "http://www.w3.org/1999/xhtml\"><!--",
  "content": "L_2016006NL.01000501.xml 9.1.2016 NL Publicatieblad van de Europese Unie L 6/5 BESLUIT (EU) 2016/21 VAN DE EUROPESE CENTRALE BANK van 23 december 2015 tot wijziging van Besluit ECB/2008/17 tot vaststelling van het kader voor de gezamenlijke aanbesteding van het Eurosysteem (ECB/2015/51) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, met name artikelen 127 en 128, Gezien de Statuten van het Europees Stelsel van centrale banken en van de Europese Centrale Bank, met name artikel 12.1 in samenhang met artikel 3.1 en artikelen 5, 16 en 24, Overwegende: (1) Op 10 juli 2014 heeft de Raad van bestuur besloten het mandaat van het Coördinatiecomité voor aanbestedingen van het Eurosysteem (EPCO) tot en met 31 december 2019 te verlengen. Op 7 januari 2015 heeft de Raad van bestuur de Banque centrale du Luxembourg aangesteld als EPCO-host. (2) Naast nationale centrale banken kunnen de nationale overheden van de lidstaten, Unie-instellingen en -organen of internationale instellingen belang hebben bij deelname aan de ECPCO-activiteiten en de gezamenlijke EPCO-tenderprocedures. Op die deelname zijn de door de Raad van bestuur vastgestelde voorwaarden van toepassing. Die voorwaarden zijn vergelijkbaar met de op de centrale banken toepasselijke voorwaarden. (3) Op 13 november 2014 heeft de Raad van bestuur een richtsnoer vastgesteld inzake de aanbesteding van eurobankbiljetten ( 1 ) . Daarenboven werd de Unieaanbestedingswetgeving herzien bij Richtlijn 2014/24/EU van het Europees Parlement en de Raad ( 2 ) , die de gezamenlijke aanbesteding van goederen en diensten bevordert, alsook het gebruik van bepaalde gecentraliseerde inkooptechnieken. Op grond van de bijgewerkte wetgeving tracht de Raad van bestuur deelname aan gezamenlijke aanbestedingen te bevorderen. (4) De identificatie en beoordeling van mogelijke gevallen voor gezamenlijke aanbesteding is een EPCO-takenlijstprioriteit, en op terugtrekking uit gezamenlijke aanbestedingen zijn vooraf vastgestelde uiterste termijnen van toepassing. (5) Ter stroomlijning van de EPCO-begrotingsprocedures en ter ondersteuning van aanvullende inspanningen inzake het leiddinggeven aan gezamenlijke aanbestedingen, heeft de Raad van bestuur op 7 januari 2015 financiële middelen goedgekeurd voor een meerjarenbegroting. De Raad van bestuur heeft tevens de aanbestedingsplanning flexibeler gemaakt, zodat EPCO een doorlopend aanbestedingsschema kan voorbereiden dat de Raad van bestuur elk jaar moet goedkeuren. (6) De effectiviteit en de efficiëntie van EPCO moeten voor afloop van het EPCO-mandaat beoordeeld worden. (7) Derhalve moet Besluit ECB/2008/17 ( 3 ) dienovereenkomstig gewijzigd worden, HEEFT HET VOLGENDE BESLUIT VASTGESTELD: Artikel 1 Wijzigingen van Besluit ECB/2008/17 Besluit ECB/2008/17 wordt als volgt gewijzigd: 1) Artikel 2, lid 3, wordt als volgt vervangen: „3.   Dit besluit laat Richtsnoer (EU) 2015/280 van de Europese Centrale Bank onverlet ( *1 ) . ( *1 ) Richtsnoer (EU) 2015/280 van de Europese Centrale Bank van 13 november 2014 houdende de instelling van het productie- en aanbestedingsstelsel van het Eurosysteem (ECB/2014/44) ( PB L 47 van 20.2.2015, blz. 29 ).”.\" 2) In artikel 3 wordt lid 1 als volgt vervangen: „1.   EPCO voert de volgende basistaken uit: a) mogelijke gevallen voor een gezamenlijke aanbesteding binnen of buiten het kader van dit besluit identificeren op basis van aanbestedingsbehoeften die centrale banken aan EPCO communiceren; b) een jaarlijks aanbestedingsplan voor de gezamenlijke tenderprocedures op basis van de onder a) omschreven beoordeling voorbereiden en indien nodig bijwerken; c) in samenwerking met de aan de gezamenlijke tenderprocedure deelnemende centrale banken gezamenlijke voorschriften vaststellen; d) de centrale banken in gezamenlijke tenderprocedures ondersteunen; e) op verzoek van de aan het project leidinggevende centrale bank(en) deze bijstaan bij de aanbesteding van gezamenlijke projecten van het Europees Stelsel van centrale banken. ECPO kan ook andere dan de hierboven genoemde taken uitvoeren, met name om de vaststelling van beste aanbestedingspraktijken binnen het Eurosysteem te faciliteren en ter ontwikkeling van de infrastructuur (bijv. vaardigheden, functionele instrumenten, informatiesystemen, processen), welke vereist zijn binnen het kader van gezamenlijke aanbesteding.”. 3) In artikel 3 wordt lid 4 als volgt vervangen: „4.   De centrale banken financieren de EPCO-begroting overeenkomstig de door de Raad van bestuur vastgestelde regels, welke begroting kan stoelen op meerdere jaren afdekkende financiële middelen, dan wel op een jaarlijks begrotingsvoorstel en kan stimulansen bevatten om het leidinggeven aan gezamenlijke aanbestedingsprojecten te bevorderen.”. 4) In artikel 3 wordt lid 7 als volgt vervangen: „7.   Het EPCO Stuurcomité beoordeelt tijdig voor het verstrijken van het EPCO-mandaat de doelmatigheid en efficiëntie van de EPCO-activiteiten. Op basis van deze beoordeling besluit de Raad van bestuur of een selectieprocedure nodig is om een nieuwe als host optredende centrale bank te selecteren.”. 5) In artikel 4 wordt lid 2 als volgt vervangen: „2.   Na de identificatie van een mogelijk geval van gezamenlijke aanbesteding nodigt EPCO de centrale banken uit deel te nemen aan een gezamenlijke tenderprocedure. De centrale banken informeren EPCO tijdig over hun voorgenomen deelname aan de gezamenlijke tenderprocedure, en desgevallend communiceren zij hun bedrijfsmatige vereisten aan EPCO. Indien publicatie van een aankondiging van de opdracht niet is vereist, kan een centrale bank haar deelname aan de gezamenlijke aanbesteding intrekken tot deze centrale bank zich formeel tot deelname verbindt. Indien publicatie van een aankondiging van de opdracht is vereist, kan een centrale bank op enigerlei tijdstip voor de publicatie van een aankondiging van opdracht haar deelname intrekken.”. 6) In artikel 4 wordt lid 3 als volgt vervangen: „3.   Elk jaar dient EPCO bij de Raad van bestuur ter goedkeuring door de Raad van bestuur een bijgewerkt aanbestedingsplan voor gezamenlijke tenderprocedures in, met onder andere de namen van de leidinggevende centrale banken. Na raadpleging van het EPCO-Stuurcomité neemt de Raad van bestuur een besluit over het aanbestedingsplan en de implementatie ervan.”. 7) Artikel 5 wordt als volgt vervangen: „Artikel 5 Deelname van andere instellingen De Raad van bestuur kan de nationale centrale banken van de niet-eurogebiedlidstaten uitnodigen deel te nemen aan de EPCO-activiteiten en aan gezamenlijke tenderprocedures onder dezelfde voor de centrale banken geldende voorwaarden. Daarenboven kan de Raad van bestuur nationale overheden van de lidstaten, Unie-instellingen en -organen of internationale instellingen uitnodigen deel te nemen aan EPCO-activiteiten en gezamenlijke tenderprocedures onder de in de uitnodiging door de Raad van bestuur vastgestelde voorwaarden. Dergelijke uitnodigingen worden beperkt tot de gezamenlijke aanbesteding van goederen en diensten om te voldoen aan de voor de centrale banken en de uitgenodigde entiteiten gemeenschappelijke behoeften en de voorwaarden zijn vergelijkbaar met de voor de centrale banken van het Eurosysteem geldende voorwaarden.”. Artikel 2 Slotbepalingen Dit besluit treedt in werking op de derde dag volgende op de bekendmaking ervan in het Publicatieblad van de Europese Unie . Gedaan te Frankfurt am Main, 23 december 2015. De president van de ECB Mario DRAGHI ( 1 ) Richtsnoer (EU) 2015/280 van de Europese Centrale Bank van 13 november 2014 houdende de instelling van het productie- en aanbestedingsstelsel van het Eurosysteem (ECB/2014/44) ( PB L 47 van 20.2.2015, blz. 29 ). ( 2 ) Richtlijn 2014/24/EU van het Europees Parlement en de Raad van 26 februari 2014 betreffende het plaatsen van overheidsopdrachten en tot intrekking van Richtlijn 2004/18/EG ( PB L 94 van 28.3.2014, blz. 65 ). ( 3 ) Besluit ECB/2008/17 van 17 november 2008 tot vaststelling van het kader voor de gezamenlijke aanbesteding van het Eurosysteem ( PB L 319 van 29.11.2008, blz. 76 ).",
  "source": "EUR LEX"
}