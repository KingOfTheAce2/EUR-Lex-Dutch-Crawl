{
  "url": "http://www.w3.org/1999/xhtml\"><!--",
  "content": "L_202500904NL.000101.fmx.xml Publicatieblad van de Europese Unie NL L-serie 2025/904 14.5.2025 BESLUIT (GBVB) 2025/904 VAN DE RAAD van 13 mei 2025 tot wijziging van Besluit 2014/145/GBVB betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 17 maart 2014 heeft de Raad Besluit 2014/145/GBVB ( 1 ) vastgesteld. (2) De Raad heeft geoordeeld dat er een relatie van wederzijds voordeel en steun bestaat tussen de regering van de Russische Federatie en vooraanstaande zakenlieden die in Rusland actief zijn. Meer in het bijzonder heeft de regering van de Russische Federatie prominente Russische zakenlieden stelselmatig in staat gesteld hun rijkdom te vermeerderen door de exploitatie van natuurlijke hulpbronnen en andere overheidsmiddelen. In die context hebben vooraanstaande zakenlieden politieke steun en bevoorrechte toegang tot staatsmiddelen ontvangen in ruil voor hun loyaliteit en het afstemmen van hun acties op de belangen van het regime, hetgeen van cruciaal belang is geweest voor hun economische succes. De besluiten van de Raad tegen bepaalde vooraanstaande zakenlieden waren onder meer gebaseerd op een beoordeling van het belang van hun activiteiten voor de Russische economie en in het licht van hun sociaal-economische status, zoals vastgesteld op het moment van hun initiële plaatsing op de lijst. (3) De Raad heeft geoordeeld dat vooraanstaande zakenlieden die in Rusland actief zijn ook na de instelling van beperkende maatregelen door de Unie in reactie op de Russische aanvalsoorlog tegen Oekraïne profijt blijven trekken van de regering van de Russische Federatie, en omgekeerd. Dit voordeel vloeit met name voort uit besluiten van de regering van de Russische Federatie ter verzachting van de gevolgen van beperkende maatregelen van de Unie tegen personen en entiteiten die op de lijst zijn geplaatst. Dergelijke besluiten omvatten wetgeving die dergelijke personen en entiteiten in staat stelt relevante eigendomsstructuren te verhullen en daarmee hun activa en belangen in feite af te schermen, wat opnieuw blijk geeft van de duurzame afhankelijkheidsrelatie tussen vooraanstaande zakenlieden en de regering van de Russische Federatie. Daarnaast is de toegang tot ondernemingsregisters steeds verder ingeperkt, waardoor het moeilijker is betrouwbare informatie te verkrijgen over zakelijke bezittingen en activiteiten in Rusland. Bij gebrek aan onderzoeksbevoegdheden in Rusland moeten de autoriteiten van de Unie hun beoordeling baseren op openbaar beschikbare informatiebronnen. In die bijzondere omstandigheden heeft de Raad vastgesteld dat het steeds moeilijker wordt specifieke bewijzen en objectieve informatie te verkrijgen over het economische belang, de kapitaalbezittingen, de bedrijfsactiviteiten of de professionele en sociaal-economische situatie van personen die sinds februari 2022 door de Raad als vooraanstaande zakenlieden zijn aangemerkt. In gevallen waarin de Russische wetgeving het mogelijk maakt om informatie in nationale openbare registers of databanken te verwijderen of te verhullen, dan wel om er onjuiste of misleidende informatie in op te nemen, is het passend dat de laatst beschikbare informatie van vóór 24 februari 2022 als juist worden beschouwd, tenzij recentere en betrouwbaardere informatie beschikbaar is. (4) De Raad heeft ook opgemerkt dat bepaalde vooraanstaande zakenlieden systematisch aandelen overdragen of ontslag nemen uit leidinggevende functies, vaak om hun bezittingen te verbergen of de beperkende maatregelen van de Unie te omzeilen, terwijl ze in werkelijkheid de zeggenschap over de middelen waarover zij beschikken behouden. Daarom is de Raad van oordeel dat personen die hebben deelgenomen aan de overdracht van eigendom van, zeggenschap over of economische voordelen van de zakelijke belangen van vooraanstaande zakenlieden die in Rusland actief zijn, of deze mogelijk hebben gemaakt, in voorkomend geval ook op de lijst moeten worden geplaatst, teneinde zowel het risico op belemmering van de beperkende maatregelen van de Unie te vermijden en de druk op de regering van de Russische Federatie om een einde te maken aan haar aanvalsoorlog tegen Oekraïne op te voeren. (5) Voorts is het goed ervan uit te gaan dat wijzigingen in de eigendomsstructuren met betrekking tot of in de functies van vooraanstaande zakenlieden ná hun initiële plaatsing op de lijst geen gevolgen hebben voor hun sociaal-economische situatie zoals die gold ten tijde van de initiële plaatsing. Er kan ook worden aangenomen dat overdrachten die op of na 24 februari 2022 hebben plaatsgevonden en waarbij, direct of indirect, vooraanstaande zakenlieden betrokken waren, de verhulling van eigendomsbelangen of zeggenschap hebben vergemakkelijkt en daardoor de beperkende maatregelen van de Unie aanzienlijk belemmeren. (6) Het is daarom gerechtvaardigd om de plaatsing op de lijst van vooraanstaande zakenlieden te handhaven op grond van de criteria van artikel 1, lid 1, punt e), en artikel 2, lid 1, punt g), van Besluit 2014/145/GBVB, tenzij beweringen met betrekking tot de overdracht van aandelen, ontslag uit functies of soortgelijke acties worden gestaafd door recente en betrouwbare informatie die redelijkerwijs kan worden beschouwd als voldoende om aan te nemen dat de situatie van de op de lijst geplaatste betrokken personen zo is veranderd dat deze personen niet langer aan de relevante criteria voldoen. Een dergelijke verandering van situatie zou bijvoorbeeld kunnen zijn dat de betrokken personen niet langer beschouwd kunnen worden als belangrijk en invloedrijk in het licht van, met name, hun professionele status, het belang van hun economische activiteiten, de omvang van hun kapitaalbezit of hun functies binnen een of meer ondernemingen of een of meer zakelijke samenwerkingsverbanden waarin zij deze activiteiten uitoefenen. De Raad dient, naar het passend is, ook rekening te houden met de vraag of de betrokken persoon de Russische aanvalsoorlog tegen Oekraïne, die een aperte schending van het Handvest van de Verenigde Naties vormt, en acties en beleidsmaatregelen die de territoriale integriteit, de soevereiniteit en de onafhankelijkheid van Oekraïne ondermijnen of bedreigen, ondubbelzinnig heeft veroordeeld. (7) Besluit 2014/145/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit 2014/145/GBVB wordt als volgt gewijzigd: 1) aan artikel 1, lid 1, wordt het volgende punt toegevoegd: “j) natuurlijke personen die hebben deelgenomen aan de overdracht van eigendom van, zeggenschap over of economische voordelen van de zakelijke belangen van vooraanstaande zakenlieden die onderworpen zijn aan beperkende maatregelen van de Unie op grond van het criterium in punt e) van dit lid en die in de bijlage bij dit besluit zijn vermeld, of die dergelijke overdracht mogelijk hebben gemaakt, daarbij die maatregelen in aanzienlijke mate verhinderend, met uitzondering van overdrachten die uitdrukkelijk zijn toegestaan op grond van afwijkingen en vrijstellingen die zijn vastgelegd in dit besluit, Besluit 2014/512/GBVB, Verordening (EU) nr. 269/2014 of (EU) nr. 833/2014;” ; 2) aan artikel 2, lid 1, wordt het volgende punt toegevoegd: “m) natuurlijke personen, rechtspersonen, entiteiten of lichamen die hebben deelgenomen aan de overdracht van eigendom van, zeggenschap over of economische voordelen van de zakelijke belangen van vooraanstaande zakenlieden die onderworpen zijn aan beperkende maatregelen van de Unie op grond van het criterium in punt g) van dit lid en die in de bijlage bij dit besluit zijn vermeld, of die dergelijke overdracht mogelijk hebben gemaakt, met uitzondering van overdrachten die uitdrukkelijk zijn toegestaan op grond van afwijkingen en vrijstellingen die zijn vastgelegd in dit besluit, Besluit 2014/512/GBVB, Verordening (EU) nr. 269/2014 of Verordening (EU) nr. 833/2014;” ; 3) het volgende artikel wordt toegevoegd: “Artikel 2 ter Vooraanstaande zakenlieden die actief zijn in Rusland die in de bijlage zijn vermeld op grond van artikel 1, lid 1, punt e), en artikel 2, lid 1, punt g), die beweren op of na 24 februari 2022 de eigendom van, de zeggenschap over of het economische voordeel van hun zakelijke belangen te hebben overgedragen, worden verder als vooraanstaande zakenlieden beschouwd en worden in de lijst in de bijlage gehandhaafd, tenzij uit voldoende, recente en betrouwbare informatie blijkt dat zij niet langer voldoen aan de criteria van artikel 1, lid 1, punt e), en artikel 2, lid 1, punt g).”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 13 mei 2025. Voor de Raad De voorzitter A. DOMAŃSKI ( 1 ) Besluit 2014/145/GBVB van de Raad van 17 maart 2014 betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen ( PB L 78 van 17.3.2014, blz. 16 , ELI: http://data.europa.eu/eli/dec/2014/145(1)/oj ). ELI: http://data.europa.eu/eli/dec/2025/904/oj ISSN 1977-0758 (electronic edition)",
  "source": "EUR LEX"
}