{
  "url": "http://www.w3.org/1999/xhtml\">",
  "content": "L_2005104NL.01004201.xml 23.4.2005 NL Publicatieblad van de Europese Unie L 104/42 BESLUIT N r. 200 van 15 december 2004 betreffende de werkmethodes en de samenstelling van de Technische Commissie voor de gegevensverwerking van de Administratieve Commissie voor de sociale zekerheid van migrerende werknemers (Voor de EER relevante tekst) (2005/324/EG) DE ADMINISTRATIEVE COMMISSIE VOOR DE SOCIALE ZEKERHEID VAN MIGRERENDE WERKNEMERS, Gelet op artikel 81, onder d), van Verordening (EEG) nr. 1408/71 van de Raad van 14 juni 1971 betreffende de toepassing van de socialezekerheidsregelingen op werknemers en zelfstandigen, alsmede op hun gezinsleden, die zich binnen de Gemeenschap verplaatsen ( 1 ) , op grond waarvan zij tot taak heeft de samenwerking tussen de lidstaten te bevorderen en uit te breiden door het moderniseren van de procedures voor de gegevensuitwisseling, met name door de informatiestroom tussen de organen geschikt te maken voor telematica-uitwisseling, rekening houdend met de stand van de ontwikkeling van de gegevensverwerking in elke lidstaat, met als doel de toekenning van de prestaties te bespoedigen, Gelet op artikel 117 quater, lid 1, van Verordening (EEG) nr. 574/72 van de Raad van 21 maart 1972 tot vaststelling van de wijze van toepassing van Verordening (EEG) nr. 1408/71 betreffende de toepassing van de sociale zekerheidsregelingen op werknemers en zelfstandigen, alsmede op hun gezinsleden, die zich binnen de Gemeenschap verplaatsen ( 2 ) , op grond waarvan zij de regels voor de werking en de samenstelling vaststelt van een Technische Commissie, die haar overeenkomstig artikel 117, artikel 117 bis en artikel 117 ter verslagen en een met redenen omkleed advies bezorgt op basis waarvan zij besluiten neemt, Rekening houdende met de gevolgen van de uitbreiding van de Europese Unie per 1 mei 2004 voor het functioneren van de Technische Commissie, BESLUIT: Artikel 1 1.   De Administratieve Commissie voor de sociale zekerheid van migrerende werknemers richt de in artikel 117 quater, lid 1, van Verordening (EEG) nr. 574/72 bedoelde Technische Commissie voor de gegevensverwerking op. Deze werkgroep wordt „Technische Commissie” genoemd. 2.   De taken van de Technische Commissie zijn vastgelegd in artikel 117 quater, lid 2, van Verordening (EEG) nr. 574/72. 3.   Het mandaat voor specifieke taken van de Technische Commissie wordt vastgesteld door de Administratieve Commissie voor de sociale zekerheid van migrerende werknemers, die het mandaat naar behoefte kan wijzigen. Artikel 2 De Technische Commissie dient haar verslagen en met redenen omklede adviezen indien nodig goed te keuren op basis van technische documentatie en studies. Bij de nationale overheidsdiensten kan zij alle inlichtingen opvragen die zij nodig acht voor de correcte uitvoering van haar taken. Artikel 3 1.   De Technische Commissie bestaat uit twee vertegenwoordigers per lidstaat, waarvan de ene aangesteld is als gewoon lid en de andere als plaatsvervanger. De benoemingen worden door iedere regeringsvertegenwoordiger in de Administratieve Commissie voor zijn land aan de algemeen secretaris van de Administratieve Commissie doorgegeven. 2.   De verslagen en met redenen omklede adviezen worden bij eenvoudige meerderheid van alle leden van de Technische Commissie aangenomen, waarbij elke lidstaat slechts één stem heeft die uitgebracht wordt door het gewone lid of door zijn vervanger. In de verslagen of met redenen omklede adviezen van de Technische Commissie moet worden vermeld of zij unaniem dan wel bij meerderheid van stemmen zijn aangenomen. Ook de conclusies of voorbehouden van de eventuele minderheid moeten worden vermeld. 3.   Een vertegenwoordiger van de Commissie van de Europese Gemeenschappen of een door hem aangewezen persoon neemt met raadgevende stem deel aan de vergaderingen van de Technische Commissie. Artikel 4 Het voorzitterschap van de Technische Commissie wordt gedurende een half jaar uitgeoefend door het gewone lid of een andere aangewezen persoon die behoort tot de staat waarvan de vertegenwoordiger in de Administratieve Commissie gedurende dezelfde periode het voorzitterschap van die commissie bekleedt. De voorzitter van de Technische Commissie brengt op verzoek van de voorzitter van de Administratieve Commissie verslag uit over de werkzaamheden van zijn commissie. Artikel 5 De Technische Commissie kan ad hocwerkgroepen oprichten voor de behandeling van specifieke problemen. Zij beschrijft dan de door de werkgroep uit te voeren taken, het tijdschema voor de uitvoering van die taken, alsook de financiële gevolgen van de actie, in het in artikel 7 bedoelde werkprogramma. Artikel 6 Het secretariaat van de Administratieve Commissie is verantwoordelijk voor de voorbereiding en de organisatie van de vergaderingen van de Technische Commissie en stelt de notulen daarvan op. Artikel 7 De Technische Commissie legt aan de Administratieve Commissie een gedetailleerd werkprogramma te goedkeuring voor. Ook dient de Technische Commissie elk jaar aan de Administratieve Commissie verslag uit te brengen van haar werkzaamheden en van de resultaten in verband met het werkprogramma en met eventuele voorstellen voor de wijziging ervan. Artikel 8 Elke door de Technische Commissie voorgenomen actie, die uitgaven ten laste van de Commissie van de Europese Gemeenschappen met zich brengt, moet voor goedkeuring aan de vertegenwoordiger van die instelling worden voorgelegd. Artikel 9 De talen van de Technische Commissie zijn de erkende officiële talen van de instellingen van de Gemeenschap, overeenkomstig artikel 290 van het Verdrag tot oprichting van de Europese Gemeenschap. Artikel 10 De aanvullende regels in de bijlage zijn ook van toepassing op de Technische Commissie. Artikel 11 Dit besluit komt in de plaats van Besluit nr. 169 ( 3 ) . Artikel 12 Dit besluit wordt bekendgemaakt in het Publicatieblad van de Europese Unie . Het is van toepassing vanaf 1 maart 2005. De voorzitter van de Administratieve Commissie C.-J. VAN DEN BERG ( 1 ) PB L 149 van 5.7.1971, blz. 2 . Verordening laatstelijk gewijzigd bij Verordening (EG) nr. 631/2004 van het Europees Parlement en de Raad ( PB L 100 van 6.4.2004, blz. 1 ). ( 2 ) PB L 74 van 27.3.1972, blz. 1 . Verordening laatstelijk gewijzigd bij Verordening (EG) nr. 631/2004. ( 3 ) PB L 195 van 11.7.1998, blz. 46 . BIJLAGE AANVULLENDE REGELS VOOR DE TECHNISCHE COMMISSIE 1.   Het bijwonen van de vergaderingen a) Wanneer de voorzitter een vergadering van de Technische Commissie niet kan bijwonen, wordt de vergadering voorgezeten door zijn plaatsvervanger. b) De leden mogen zich op de vergaderingen van de Technische Commissie laten vergezellen door één of meer bijkomende deskundigen indien de te behandelen zaken zulks vereisen. Als regel geldt dat iedere delegatie niet meer dan vier personen mag omvatten. c) De vertegenwoordiger van de Commissie van de Europese Gemeenschappen of een lid van het secretariaat, of enige andere door de algemeen secretaris van de Administratieve Commissie aangewezen persoon, woont alle vergaderingen van de Technische Commissie of van de ad hocgroepen bij. De vergaderingen mogen eveneens bijgewoond worden door een vertegenwoordiger van een andere dienst van de Commissie van de Europese Gemeenschappen, indien dit in het belang is van een te behandelen zaak. 2.   Stemming a) Wanneer een gewoon lid van de Technische Commissie het voorzitterschap uitoefent, stemt zijn plaatsvervanger in zijn plaats. b) Elk lid dat bij de stemming aanwezig is en dat zich van stemming onthoudt, wordt door de voorzitter verzocht de redenen voor zijn onthouding mee te delen. c) Wanneer de meerderheid der aanwezige leden zich van stemming heeft onthouden, wordt het in stemming gebrachte voorstel geacht niet in overweging te zijn genomen. 3.   Agenda a) Het secretariaat stelt in overleg met de voorzitter van de Technische Commissie de voorlopige agenda van elke vergadering van de Technische Commissie vast. Wanneer zulks noodzakelijk lijkt, kan het secretariaat, alvorens een punt op de agenda te plaatsen, de betrokken delegaties verzoeken hun standpunt schriftelijk mee te delen. b) De voorlopige agenda bevat in principe de punten waarvan de aanvraag tot opneming, ingediend door een lid of door de vertegenwoordiger van de Commissie van de Europese Gemeenschappen, alsmede de eventueel daarbij behorende nota’s, ten minste 20 werkdagen vóór deze vergadering bij het secretariaat zijn binnengekomen. c) De voorlopige agenda wordt ten minste tien werkdagen vóór de aanvang van de vergadering toegezonden aan de leden van de Technische Commissie, aan de vertegenwoordiger van de Commissie van de Europese Gemeenschappen en aan alle andere personen van wie de aanwezigheid op die vergadering verwacht wordt. De daarbij behorende werkdocumenten worden hen toegezonden zodra deze beschikbaar zijn. d) De agenda wordt door de Technische Commissie bij de aanvang van elke vergadering goedgekeurd. De Technische Commissie moet eenparig beslissen over het opnemen van andere punten die niet in de voorlopige agenda staan vermeld. Behoudens in spoedgevallen kunnen de leden van de Technische Commissie zich hun definitieve standpunt ten aanzien van op de voorlopige agenda opgenomen punten, waarvoor zij de daarop betrekking hebbende documenten niet vijf werkdagen vóór het begin van de vergadering in hun eigen taal hebben ontvangen, tot de volgende vergadering voorbehouden. 4.   Ad hocwerkgroepen a) De leiding van de werkgroepen berust bij een door de voorzitter van de Technische Commissie in overleg met de vertegenwoordiger van de Commissie van de Europese Gemeenschappen aangewezen deskundige, of bij gebreke daarvan een deskundige die dezelfde staat vertegenwoordigt als de voorzitter van de Administratieve Commissie. b) De voorzitter van de werkgroep wordt uitgenodigd om de vergadering van de Technische Commissie waarin het verslag van de werkgroep wordt behandeld, bij te wonen. 5.   Administratieve aangelegenheden a) De voorzitter van de Technische Commissie kan het secretariaat alle nodige aanwijzingen geven voor het houden van vergaderingen en de uitvoering van de tot de bevoegdheid van de Technische Commissie behorende werkzaamheden. b) De Technische Commissie komt bijeen op door het secretariaat in overleg met de voorzitter van de Technische Commissie aan de leden en aan de vertegenwoordiger van de Commissie van de Europese Gemeenschappen tien werkdagen vóór de vergadering gezonden uitnodiging. c) Van elke vergadering worden notulen opgesteld, die in principe tijdens de volgende vergadering dienen te worden goedgekeurd.",
  "source": "EUR LEX"
}