{
  "url": "http://www.w3.org/1999/xhtml\">",
  "content": "L_2016122NL.01006001.xml 12.5.2016 NL Publicatieblad van de Europese Unie L 122/60 UITVOERINGSBESLUIT (EU) 2016/708 VAN DE COMMISSIE van 11 mei 2016 inzake de naleving door de „Austrian Agricultural Certification Scheme” van de voorwaarden van de Richtlijnen 98/70/EG en 2009/28/EG van het Europees Parlement en de Raad DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 98/70/EG van het Europees Parlement en de Raad van 13 oktober 1998 betreffende de kwaliteit van benzine en van dieselbrandstof en tot wijziging van Richtlijn 93/12/EEG van de Raad ( 1 ) , en met name artikel 7 quater, lid 6, Gezien Richtlijn 2009/28/EG van het Europees Parlement en de Raad van 23 april 2009 ter bevordering van het gebruik van energie uit hernieuwbare bronnen en houdende wijziging en intrekking van Richtlijn 2001/77/EG en Richtlijn 2003/30/EG ( 2 ) , en met name artikel 18, lid 6, Overwegende hetgeen volgt: (1) De Richtlijnen 98/70/EG en 2009/28/EG bevatten, onder meer, duurzaamheidscriteria voor biobrandstoffen en vloeibare biomassa. De bepalingen van de artikelen 7 ter en 7 quater van en bijlage IV bij Richtlijn 98/70/EG zijn vergelijkbaar met de bepalingen van de artikelen 17 en 18 van en bijlage V bij Richtlijn 2009/28/EG. (2) Wanneer biobrandstoffen en vloeibare biomassa in aanmerking moeten worden genomen voor de doeleinden bedoeld in artikel 7 bis van Richtlijn 98/70/EG en artikel 17, lid 1, onder a), b) en c), van Richtlijn 2009/28/EG, moeten de lidstaten de marktdeelnemers ertoe verplichten aan te tonen dat die biobrandstoffen en vloeibare biomassa voldoen aan de duurzaamheidscriteria die zijn vastgesteld in respectievelijk artikel 7 ter, leden 2 tot en met 5, van Richtlijn 98/70/EG en artikel 17, leden 2 tot en met 5, van Richtlijn 2009/28/EG. Daartoe kunnen marktdeelnemers bewijzen of gegevens indienen die zijn verkregen overeenkomstig, onder meer, een vrijwillige nationale of internationale regeling, of een nationale regeling. (3) Een lidstaat kan zijn nationale regeling aanmelden bij de Commissie. Wanneer de Commissie besluit dat een dergelijke aangemelde nationale regeling voldoet aan de voorwaarden van de Richtlijnen 98/70/EG en 2009/28/EG, mogen de regelingen die overeenkomstig artikel 7 quater van Richtlijn 98/70/EG en artikel 18 van Richtlijn 2009/28/EG zijn vastgesteld, de wederzijdse erkenning van de regeling van die lidstaat niet weigeren wat betreft de controle van de naleving van de duurzaamheidscriteria van artikel 7 ter, leden 2 tot en met 5, van Richtlijn 98/70/EG en artikel 17, leden 2 tot en met 5, van Richtlijn 2009/28/EG. (4) Op 29 september 2015 heeft Oostenrijk de Commissie kennisgegeven van zijn nationale regeling (de „Austrian Agricultural Certification Scheme” genoemd). De regeling geldt voor landbouwgrondstoffen en plantaardige oliën, en wordt toegepast tot en met de eerste verwerking van deze grondstoffen. De Commissie heeft de naleving door de „Austrian Agricultural Certification Scheme” van de in de Richtlijnen 98/70/EG en 2009/28/EG vastgestelde voorwaarden beoordeeld. (5) De in dit besluit vervatte maatregelen zijn in overeenstemming met het advies van het bij artikel 25, lid 2, van Richtlijn 2009/28/EG ingestelde Comité voor de duurzaamheid van biobrandstof en vloeibare biomassa, HEEFT HET VOLGENDE BESLUIT VASTGESTELD: Artikel 1 De „Austrian Agricultural Certification Scheme” voldoet aan de voorwaarden van de Richtlijnen 98/70/EG en 2009/28/EG. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 11 mei 2016. Voor de Commissie De voorzitter Jean-Claude JUNCKER ( 1 ) PB L 350 van 28.12.1998, blz. 58 . ( 2 ) PB L 140 van 5.6.2009, blz. 16 .",
  "source": "EUR LEX"
}