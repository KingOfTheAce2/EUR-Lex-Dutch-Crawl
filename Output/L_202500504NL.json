{
  "url": "http://www.w3.org/1999/xhtml\">",
  "content": "L_202500504NL.000101.fmx.xml Publicatieblad van de Europese Unie NL L-serie 2025/504 14.3.2025 BESLUIT (EU) 2025/504 VAN DE RAAD van 11 maart 2025 tot wijziging van Protocol nr. 5 betreffende de statuten van de Europese Investeringsbank DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 308, Gezien het advies van de Europese Investeringsbank, Na toezending van het ontwerp van wetgevingshandeling aan de nationale parlementen, Gezien het advies van het Europees Parlement ( 1 ) , Gezien het advies van de Europese Commissie ( 2 ) , Handelend volgens een bijzondere wetgevingsprocedure, Overwegende hetgeen volgt: (1) De Europese Investeringsbank (EIB) was in 2022 onderworpen aan de in opdracht van de G20 uitgevoerde evaluatie van de kapitaaltoereikendheidskaders van de multilaterale ontwikkelingsbanken (capital adequacy frameworks — de “CAF-evaluatie”). Een van de aanbevelingen van de CAF-evaluatie was dat multilaterale ontwikkelingsbanken statutaire kredietplafonds uit hun statuten schrappen. (2) De aanbeveling van de CAF-evaluatie om vaste kredietplafonds uit de statuten van multilaterale ontwikkelingsbanken te schrappen, werd gedaan met de bedoeling hun respectieve bestuursorganen volledige zeggenschap te geven over maatstaven voor risicobeheer en hefboomwerking. (3) Naar aanleiding van deze aanbeveling nemen andere multilaterale ontwikkelingsbanken maatregelen om hun statuten te wijzigen met betrekking tot de statutaire kredietplafonds. (4) Artikel 16, lid 5, van de statuten van de EIB stelt een limiet vast voor de totale omvang van de ondertekende leningen (de “hefboomratio”), een limiet voor het bedrag dat is gestort uit hoofde van deelnemingen en een specifieke toewijzing van reserves voor speciale activiteiten. (5) Zoals uiteengezet in de strategische routekaart 2024-2027 van de EIB-groep (de “strategische routekaart”), wordt de EIB-groep unaniem opgeroepen om een nog belangrijkere rol te spelen bij het dichten van de investeringskloof in Europa, de productiviteit, de sociale en territoriale cohesie, klimaatactie, vrede, veiligheid en open strategische autonomie van Europa te versterken, op mondiale uitdagingen in te spelen en Europa’s stem in de nieuwe geopolitieke context te versterken. (6) De strategische routekaart is bedoeld om aan die oproep tegemoet te komen door de EIB-groep in staat te stellen haar kapitaal op efficiënte wijze in te zetten, zonder afbreuk te doen aan haar financiële soliditeit en met behoud van voldoende kapitaalbuffers. (7) Verwacht wordt dat de activiteiten van de EIB-groep in het kader van de strategische routekaart ernstig zouden worden beperkt door de hefboomratio, die de totale nominale blootstelling van de EIB-groep beperkt tot 250 %. De hefboomratio houdt noch rekening met de kwaliteit van de portefeuille van de EIB-groep, noch met kredietverbeteringen zoals garanties uit de Uniebegroting, en vormt een bijzondere beperking voor aandelenbeleggingen, zoals die in het kader van het Europees Investeringsfonds. (8) Op 21 juni 2024 heeft de Raad van Gouverneurs van de EIB unaniem besloten de hefboomratio te verhogen tot 290 %, om de EIB-groep in staat te stellen voort te bouwen op haar sterke kapitaalpositie en robuuste risicobeheers- en governancekader, haar volledige potentieel te benutten ter ondersteuning van de prioriteiten van de Unie, en de investeringskloof te dichten. Die verhoging is afhankelijk van de inwerkingtreding van dit besluit van de Raad. (9) Het is wenselijk dat de aandeelhouders van de EIB een consensus bereiken voordat de hefboomratio wordt aangepast. De vereiste unanieme goedkeuring van de hefboomratio door de Raad van Gouverneurs is daarmee gerechtvaardigd. (10) De statuten van de EIB moeten derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 In artikel 16, lid 5, van Protocol nr. 5 betreffende de statuten van de Europese Investeringsbank, gehecht aan het Verdrag betreffende de werking van de Europese Unie, wordt de eerste alinea vervangen door: “De som van de door de Bank verstrekte uitstaande leningen en garanties, mag een door de Raad van Gouverneurs met eenparigheid van stemmen vast te stellen maximumratio van het geplaatste kapitaal, van de reserves, van de niet toegewezen voorzieningen, en van het saldo van de winst- en verliesrekening niet te boven gaan. Het gecumuleerde bedrag van die posten wordt berekend na aftrek van een bedrag dat gelijk is aan het geplaatste kapitaal, al dan niet gestort, uit hoofde van elke deelneming van de Bank.”. Artikel 2 Dit besluit treedt in werking op de dag na de bekendmaking ervan in het Publicatieblad van de Europese Unie . Gedaan te Brussel, 11 maart 2025. Voor de Raad De voorzitter A. DOMAŃSKI ( 1 ) Advies uitgebracht op 14 november 2024 (nog niet bekendgemaakt in het Publicatieblad). ( 2 ) Advies uitgebracht op 27 november 2024 (nog niet bekendgemaakt in het Publicatieblad). ELI: http://data.europa.eu/eli/dec/2025/504/oj ISSN 1977-0758 (electronic edition)",
  "source": "EUR LEX"
}