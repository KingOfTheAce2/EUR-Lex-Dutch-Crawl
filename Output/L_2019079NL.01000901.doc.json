{
  "url": "http://www.w3.org/1999/xhtml\"><!--",
  "content": "L_2019079NL.01000901.xml 21.3.2019 NL Publicatieblad van de Europese Unie L 79/9 UITVOERINGSVERORDENING (EU) 2019/455 VAN DE COMMISSIE van 20 maart 2019 tot onderwerping van de invoer van mengsels van ureum en ammoniumnitraat van oorsprong uit Rusland, Trinidad en Tobago en de Verenigde Staten van Amerika aan registratie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , laatstelijk gewijzigd bij Verordening (EU) 2018/825 van het Europees Parlement en de Raad van 30 mei 2018 ( 2 ) („de basisverordening”), en met name artikel 14, lid 5 bis, Na kennisgeving aan de lidstaten, Overwegende hetgeen volgt: (1) Op 13 augustus 2018 heeft de Europese Commissie („de Commissie”) door middel van een bericht in het Publicatieblad van de Europese Unie ( 3 ) („het bericht van inleiding”) de inleiding bekendgemaakt van een antidumpingprocedure betreffende de invoer in de Unie van mengsels van ureum en ammoniumnitraat van oorsprong uit Rusland, Trinidad en Tobago en de Verenigde Staten van Amerika; zij deed dit naar aanleiding van een klacht die op 29 juni 2018 door Fertilizers Europe („de klager”) was ingediend namens producenten die meer dan 25 % van de totale productie in de Unie van oplossingen van ureum en ammoniumnitraat voor hun rekening nemen. 1. PRODUCT WAARVAN DE INVOER AAN REGISTRATIE WORDT ONDERWORPEN (2) Het product waarvan de invoer aan registratie wordt onderworpen („het betrokken product”) betreft mengsels van ureum en ammoniumnitraat opgelost in water of ammoniakwater („UAN”), momenteel ingedeeld onder de GN-code 3102 80 00. 2. GROND VOOR REGISTRATIE (3) Volgens artikel 14, lid 5 bis, van de basisverordening moet de Commissie de douaneautoriteiten opdracht geven tijdens de periode van voorafgaande kennisgeving uit hoofde van artikel 19 bis passende maatregelen te nemen om de invoer te registreren, zodat vervolgens met ingang van de datum van registratie op de betrokken producten maatregelen kunnen worden toegepast, tenzij zij over voldoende bewijs beschikt dat niet aan de voorschriften van artikel 10, lid 4, onder c), of artikel 10, lid 4, onder d), is voldaan. (4) De Commissie is nagegaan of de importeurs op de hoogte waren van de dumping of dat hadden moeten zijn gezien de omvang van de dumping en de gestelde of vastgestelde schade. Daarnaast heeft zij onderzocht of er sprake was van een aanzienlijke toename van de invoer die, gezien het tijdstip waarop en de omvang waarin deze plaatsvond en andere omstandigheden, de corrigerende werking van het toe te passen definitieve antidumpingrecht naar alle waarschijnlijkheid ernstig zou ondermijnen. (5) Aldus heeft de Commissie het bewijsmateriaal waarover zij beschikt onderzocht in het licht van artikel 10, lid 4, van de basisverordening. Voor deze analyse heeft de Commissie zich gebaseerd op de statistische gegevens van de invoer onder GN-code 3102 80 00 waarover zij beschikt. (6) Op 30 januari 2019 heeft de Commissie ook belanghebbenden verzocht opmerkingen in te dienen over haar voorlopige bevindingen betreffende de ontwikkeling van de invoer na de opening van het onderzoek en deze opmerkingen zijn eveneens opgenomen in haar analyse. 2.1. Kennis van dumping, omvang van dumping en gestelde schade bij importeurs (7) De Commissie beschikt over voldoende bewijs dat het betrokken product met dumping wordt ingevoerd uit Rusland, Trinidad en Tobago en de Verenigde Staten van Amerika. (8) In het bericht van inleiding van deze procedure van 13 augustus 2018 werd benadrukt dat de berekende dumpingmarges voor alle landen aanzienlijk zijn. Algemeen genomen en gezien de hoogte van de vermeende dumpingmarges, die uiteenlopen van 43 % tot 83 %, wijst het bewijsmateriaal in de klacht er in dit stadium in voldoende mate op dat de producenten-exporteurs zich schuldig maken aan dumping. (9) De klacht bevatte tevens voldoende bewijsmateriaal voor de gestelde schade aan de bedrijfstak van de Unie, met een daling van het marktaandeel en een negatieve ontwikkeling van andere essentiële prestatie-indicatoren van de bedrijfstak van de Unie. (10) Door de bekendmaking ervan in het Publicatieblad van de Europese Unie is het bericht van inleiding een openbaar document dat voor alle importeurs toegankelijk is. Bovendien hebben importeurs, als belanghebbenden bij het onderzoek, toegang tot de niet-vertrouwelijke versie van de klacht en het niet-vertrouwelijke dossier. Daarom is de Commissie van oordeel dat de importeurs op deze basis van de beweerde dumpingpraktijken, de omvang daarvan en de gestelde schade op de hoogte waren of hadden moeten zijn. (11) Verschillende producenten-exporteurs voerden aan dat niet was voldaan aan artikel 10, lid 4, onder c), aangezien er geen voorgeschiedenis van dumping bestond. In artikel 10, lid 4, onder c), is evenwel vereist dat er in het verleden dumping is vastgesteld of de betrokkenen op de hoogte waren van de omvang van de dumping en de gestelde of vastgestelde schade. Zoals uiteengezet in de overwegingen 7 tot en met 10 was de Commissie op basis van het bericht van inleiding en de informatie in de klacht van oordeel dat de importeurs op de hoogte waren of hadden moeten zijn van de vermeende dumpingpraktijken, de omvang van de dumping en de gestelde schade. (12) Op basis van het bovenstaande is de Commissie tot de conclusie gekomen dat er geen aanwijzingen zijn dat niet is voldaan aan het vereiste van artikel 10, lid 4, onder c), van de basisverordening. 2.2. Aanzienlijke verdere toename van invoer (13) Op basis van de statistische gegevens die in tabel 1 hieronder zijn samengevat, stelde de Commissie vast dat het volume van de invoer van UAN uit de betrokken landen in de Unie gedurende de periode van september 2018 tot en met december 2018, dus na inleiding van de zaak, met 23 % is toegenomen in vergelijking met de periode van september 2017 tot en met december 2017, m.a.w. dezelfde periode van het voorgaande jaar en deel van het onderzoektijdvak (periode van 1 juli 2017 tot en met 30 juni 2018). Bovendien lag het gemiddelde maandelijkse invoervolume uit de betrokken landen in de Unie tijdens de periode van september 2018 tot en met december 2018 34 % hoger dan het gemiddelde maandelijkse invoervolume in de Unie tijdens het onderzoektijdvak. Gezien deze aanzienlijke verdere toename van de invoer uit de betrokken landen heeft de Commissie geconcludeerd dat er geen aanwijzingen zijn dat niet aan deze vereiste is voldaan. Tabel 1 Omvang invoer (t) Oorsprong September 2017-december 2017 September 2018-december 2018 Δ Maandgemiddelde onderzoektijdvak Gemiddelde september 2018-december 2018 Δ Rusland 226 319 270 449 + 19,5 % 51 491 67 612 + 31,3 % Trinidad en Tobago 150 497 167 852 + 11,5 % 30 681 41 963 + 36,8 % VS 200 757 333 393 + 66,1 % 61 848 83 348 + 34,8 % Alle 3 577 573 771 694 + 33,6 % 144 020 192 924 + 34,0 % Bron: Eurostat. 2.3. Ondermijning van de corrigerende werking van het recht (14) Zoals geconcludeerd in rubriek 2.2 is de invoer van het betrokken product sinds de opening van het huidige onderzoek aanzienlijk verder toegenomen. Het gaat hierbij om meer dan 48 000 ton extra op maandbasis in vergelijking met de tijdens het onderzoektijdvak uit de betrokken landen ingevoerde hoeveelheden. Deze toename is op zich goed voor 10 % van het verbruik in de Unie in 2017. (15) Volgens de invoerstatistieken in tabel 2 hieronder lag de gemiddelde prijs in euro per ton invoer uit de betrokken landen in de Unie tijdens de periode van september 2018 tot en met december 2018 19,5 % hoger dan de gemiddelde invoerprijs uit deze landen tijdens het onderzoektijdvak. Voor de invoer uit elk van de landen waarop het onderzoek betrekking heeft, is een sterke toename van de invoerprijzen vastgesteld. Tabel 2 Invoerprijzen (gemiddeld, EUR/t) Oorsprong September 2017-december 2017 September 2018-december 2018 Δ Maandgemiddelde onderzoektijdvak Gemiddelde september 2018-december 2018 Δ Rusland 129,1 160,1 + 24,0 % 125,9 160,1 + 27,2 % Trinidad en Tobago 136,0 175,4 + 28,9 % 139,8 175,4 + 25,4 % VS 118,0 136,6 + 15,7 % 124,5 136,6 + 9,7 % Alle 3 127,1 153,3 + 20,6 % 128,3 153,3 + 19,5 % Bron: Eurostat. (16) Een aantal producenten-exporteurs en importeurs voerde aan dat de aanzienlijke prijsstijging van de invoer uit de betrokken landen betekende dat deze invoer geen negatieve prijseffecten zou hebben op de markt. Deze producenten-exporteurs vermeldden ook dat er sinds de inleiding geen voorraden waren aangelegd. Derhalve, zo werd geargumenteerd, zou het corrigerende effect van het definitieve antidumpingrecht, als het al werd toegepast, niet ernstig worden ondermijnd. (17) De klager verstrekte echter voldoende bewijsmateriaal waaruit blijkt dat de prijsstijging gering was in vergelijking met de stijging van de kosten (met name gas in de zomer en het najaar van 2018). Bovendien verstrekte de klager verder bewijsmateriaal waaruit blijkt dat, hoewel er geen afdoende bewijzen zijn voor het aanleggen van voorraden sinds de inleiding, de sterke toename van de ingevoerde hoeveelheden sinds de opening van het onderzoek de door de producenten in de Unie geleden schade (met inbegrip van een toename van de verliezen na het onderzoektijdvak) nog heeft verergerd. (18) Op basis daarvan heeft de Commissie vastgesteld dat op grond van het bewijsmateriaal in het dossier niet kan worden geconcludeerd dat niet aan deze vereiste is voldaan. 2.4. Conclusie (19) Gezien het bovenstaande is de Commissie tot de bevinding gekomen dat er geen afdoend bewijs is dat de registratie van de invoer van het betrokken product tijdens de periode van voorafgaande kennisgeving in dit geval niet gerechtvaardigd is. Sinds de bekendmaking van het bericht van inleiding, toen de producenten-exporteurs op de hoogte waren of hadden moeten zijn van de beweerde dumping en schade, is de invoer van het betrokken product verder toegenomen op een wijze die de corrigerende werking van de antidumpingrechten ook tijdens de periode van de voorafgaande kennisgeving ernstig kan ondermijnen. (20) Zelfs op basis van de meest recente statistische gegevens waarover de Commissie beschikt, blijven de bevindingen dezelfde. (21) Overeenkomstig artikel 14, lid 5 bis, van de antidumpingbasisverordening moet de Commissie derhalve de invoer van het betrokken product gedurende de periode van voorafgaande kennisgeving registreren. 3. REGISTRATIE (22) Krachtens artikel 14, lid 5 bis, van de antidumpingbasisverordening moet de invoer van het betrokken product worden geregistreerd gedurende de periode van voorafgaande kennisgeving overeenkomstig artikel 19 bis van de basisverordening, tenzij er voldoende bewijs is dat niet is voldaan aan de vereisten van artikel 10, lid 4, onder c) en d). (23) Eventuele toekomstige rechten zullen voortvloeien uit de definitieve bevindingen van dit antidumpingonderzoek. (24) Volgens de beweringen in de klacht waarin om de opening van het onderzoek wordt verzocht, worden voor het betrokken product de dumpingmarges op 43 % tot 83 % en de gemiddelde schademarge op 13 % geraamd. Het bedrag van de mogelijke toekomstige rechten wordt op basis van de klacht op die niveaus geschat, namelijk 13 % tot 83 % als percentage van de cif-waarde bij invoer van het betrokken product. 4. VERWERKING VAN PERSOONSGEGEVENS (25) Alle persoonlijke gegevens die in het kader van deze registratie worden verzameld, zullen worden behandeld in overeenstemming met Verordening (EU) 2018/1725 van het Europees Parlement en de Raad ( 4 ) , HEEFT DE VOLGENDE VERORDENING VASTGESTELD: Artikel 1 1.   Overeenkomstig artikel 14, lid 5 bis, van Verordening (EU) 2016/1036 wordt de douaneautoriteiten opgedragen passende maatregelen te nemen om de invoer in de Unie van mengsels van ureum en ammoniumnitraat opgelost in water of ammoniakwater, momenteel ingedeeld onder de GN-code 3102 80 00, en van oorsprong uit Rusland, Trinidad en Tobago en de Verenigde Staten van Amerika te registreren. 2.   De registratie wordt drie weken na de datum van inwerkingtreding van deze verordening beëindigd. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 maart 2019. Voor de Commissie De voorzitter Jean-Claude JUNCKER ( 1 ) PB L 176 van 30.6.2016, blz. 21 . ( 2 ) PB L 143 van 7.6.2018, blz. 1 . ( 3 ) PB C 284 van 13.8.2018, blz. 9 . ( 4 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ).",
  "source": "EUR LEX"
}