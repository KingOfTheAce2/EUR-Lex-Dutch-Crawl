{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998D0291:NL:HTML\">",
  "content": "EUR-Lex - 31998D0291 - NL Avis juridique important | 31998D0291 98/291/EG: Beschikking van de Commissie van 22 april 1998 betreffende het in de handel brengen van genetisch gemodificeerd zomerkoolzaad (Brassica napus L. ssp. oleifera) overeenkomstig Richtlijn 90/220/EEG van de Raad (Voor de EER relevante tekst) Publicatieblad Nr. L 131 van 05/05/1998 blz. 0026 - 0027 BESCHIKKING VAN DE COMMISSIE van 22 april 1998 betreffende het in de handel brengen van genetisch gemodificeerd zomerkoolzaad (Brassica napus L. ssp. oleifera) overeenkomstig Richtlijn 90/220/EEG van de Raad (Voor de EER relevante tekst) (98/291/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 90/220/EEG van de Raad van 23 april 1990 inzake de doelbewuste introductie van genetisch gemodificeerde organismen in het milieu (1), laatstelijk gewijzigd bij Richtlijn 97/35/EG van de Commissie (2), inzonderheid op artikel 13, Overwegende dat bij de artikelen 10 tot en met 18 van Richtlijn 90/220/EEG is voorzien in een communautaire procedure die de bevoegde instanties van een lidstaat in staat stelt toestemming te verlenen om producten in de handel te brengen die genetisch gemodificeerde organismen bevatten of daaruit bestaan; Overwegende dat een kennisgeving inzake het in de handel brengen van een dergelijk product bij de bevoegde instanties van het Verenigd Koninkrijk is ingediend; Overwegende dat de bevoegde instanties van het Verenigd Koninkrijk het desbetreffende dossier vervolgens met een positief advies aan de Commissie hebben toegezonden; Overwegende dat de bevoegde instanties van andere lidstaten bezwaren tegen dit dossier hebben aangevoerd; Overwegende dat de kennisgever vervolgens formeel heeft verzocht de reikwijdte van de kennisgeving te beperken tot \"handelingen met het product bij de invoer en vóór en tijdens de opslag en verwerking\"; Overwegende dat de kennisgever vervolgens de in het oorspronkelijke dossier voorgestelde etikettering als volgt heeft gewijzigd: - aan bedrijven waarvan bekend is dat zij het product in de Gemeenschap invoeren voor verwerking wordt productdocumentatie verstrekt waarin hun wordt meegedeeld dat het product waarop de kennisgeving betrekking heeft en dat door of onder licentie van Hoechst Schering AgrEvo GmbH buiten de Gemeenschap wordt vervaardigd in bulkladingen zomerkoolzaad aanwezig kan zijn, - in de te verstrekken productdocumentatie wordt onder andere vermeld dat het product door genetische modificatie is verkregen en wordt ook informatie over de mogelijke toepassingen van het product opgenomen, - in de productdocumentatie wordt tevens vermeld dat in de Gemeenschap voor producten die uit genetisch gemodificeerde zomerkoolzaad zijn verkregen, specifieke etiketteringsvoorschriften kunnen gelden; Overwegende dat de Commissie derhalve overeenkomstig artikel 13, lid 3, van Richtlijn 90/220/EEG een besluit moet nemen volgens de procedure van artikel 21 van die richtlijn; Overwegende dat de Commissie het advies van de desbetreffende bij Besluit 97/579/EG (3) opgerichte wetenschappelijke comités over dit dossier heeft gevraagd; dat op 10 februari 1998 advies is uitgebracht door het Wetenschappelijk Comité voor planten en dat daarin wordt geconcludeerd dat er geen reden is om aan te nemen dat de invoer van het product voor verwerking schadelijke effecten op de volksgezondheid of het milieu zal hebben; Overwegende dat de Commissie na de bestudering van alle naar voren gebrachte bezwaren in het licht van het toepassingsgebied van Richtlijn 90/220/EEG, de informatie in het dossier en het advies van het Wetenschappelijk Comité voor planten, heeft geconcludeerd dat er geen reden is om aan te nemen dat handelingen met het product in het milieu bij de invoer en vóór en tijdens de opslag en verwerking schadelijke milieueffecten zal hebben; Overwegende dat in artikel 11, lid 6, en artikel 16, lid 1, van Richtlijn 90/220/EEG wordt voorzien in aanvullende veiligheidsmaatregelen voor het geval nieuwe informatie over de risico's van het product beschikbaar komt; Overwegende dat de in deze beschikking vervatte maatregelen in overeenstemming zijn met het advies van het bij artikel 21 van Richtlijn 90/220/EEG ingestelde comité, HEEFT DE VOLGENDE BESCHIKKING VASTGESTELD: Artikel 1 1. Onverminderd de andere communautaire wetgeving, met name Verordening (EG) nr. 258/97 van het Europees Parlement en de Raad (4), en onder de in lid 2 genoemde voorwaarden wordt door de bevoegde instantie van het Verenigd Koninkrijk toestemming gegeven voor het in de handel brengen van het hieronder beschreven product, waarvoor een kennisgeving is ingediend door AgrEvo UK Crop Protection Ltd (nr. C/UK/95/M5/1): zaad van zomerkoolzaad (Brassica napus L. ssp. oleifera) verkregen door het op traditionele wijze kruisen van niet genetisch gemodificeerde koolzaad met een lijn die afgeleid is van transformant Topas 19/2, die is getransformeerd met behulp van vector pOCA/Ac waarop is gelegen: a) een synthetisch pat-gen dat voor fosfinotricine-acetyltransferase codeert en wordt gereguleerd door de 35S-promotor- en terminatorsequenties afgeleid van het bloemkoolmozaïekvirus, en b) een npt II-gen dat voor neomycine-fosfotransferase II codeert en wordt gereguleerd door de nopalinesynthase-promotor en een octopinesynthaseterminator-sequentie. 2. De toestemming voor het in de handel brengen van het bovenvermelde product heeft uitsluitend betrekking op handelingen met het product in het milieu bij de invoer en vóór tijdens de opslag en verwerking. Artikel 2 Deze beschikking is gericht tot de lidstaten. Gedaan te Brussel, 22 april 1998. Voor de Commissie Ritt BJERREGAARD Lid van de Commissie (1) PB L 117 van 8. 5. 1990, blz. 15. (2) PB L 169 van 27. 6. 1997, blz. 72. (3) PB L 237 van 28. 8. 1997, blz. 18. (4) PB L 43 van 14. 2. 1997, blz. 1.",
  "source": "EUR LEX"
}