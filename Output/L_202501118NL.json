{
  "url": "http://www.w3.org/1999/xhtml\">",
  "content": "L_202501118NL.000101.fmx.xml Publicatieblad van de Europese Unie NL L-serie 2025/1118 3.6.2025 BESLUIT (EU) 2025/1118 VAN DE RAAD van 26 mei 2025 over het namens de Europese Unie in de Internationale Graanraad in te nemen standpunt over de verlenging van het Graanhandelsverdrag van 1995 DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Het Graanhandelsverdrag van 1995 (het “verdrag”) werd door de Unie bij Besluit 96/88/EG van de Raad ( 1 ) gesloten en is op 1 juli 1995 in werking getreden. Het verdrag werd gesloten voor een periode van drie jaar en werd daarna regelmatig verlengd. (2) Op grond van artikel 33 van het verdrag kan de Internationale Graanraad, die bij artikel 9 van het verdrag werd ingesteld, het verdrag verlengen met achtereenvolgende termijnen van ieder ten hoogste twee jaar. Sinds de sluiting ervan is het verdrag regelmatig verlengd, telkens voor een periode van twee jaar. Het verdrag werd voor het laatst verlengd bij besluit van de Internationale Graanraad van 14 juni 2023 en blijft van kracht tot en met 30 juni 2025. (3) Tijdens zijn 62e zitting op 12 juni 2025 moet de Internationale Graanraad een besluit nemen over de verlenging van het verdrag met nog eens twee jaar, van 1 juli 2025 tot en met 30 juni 2027. (4) Het is passend het het namens de Unie tijdens de 62e zitting van de Internationale Graanraad in te nemen standpunt over de verlenging van het verdrag vast te stellen. (5) De Unie is een grote graanproducent, een belangrijke exporteur van tarwe en gerst en een van de grootste importeurs van maïs. De Unie is altijd een actief lid geweest van de Internationale Graanraad, die een belangrijke rol speelt bij het stabiliseren van de mondiale graanmarkten en het verbeteren van de voedselzekerheid. Daarom is de verlenging van het verdrag in het belang van de Unie, HEEFT HET VOLGENDE BESLUIT VASTGESTELD: Artikel 1 Het namens de Unie tijdens de 62e zitting van de Internationale Graanraad in te nemen standpunt houdt in dat gestemd wordt voor de verlenging van het Graanhandelsverdrag van 1995 met nog eens twee jaar, van 1 juli 2025 tot en met 30 juni 2027. Artikel 2 Dit besluit treedt in werking op de datum van de vaststelling ervan. Gedaan te Brussel, 26 mei 2025. Voor de Raad De voorzitter C. SIEKIERSKI ( 1 ) Besluit 96/88/EG van de Raad van 19 december 1995 betreffende de goedkeuring, door de Europese Gemeenschap, van het Graanhandelsverdrag en het Voedselhulpverdrag, die samen de Internationale Graanovereenkomst 1995 vormen ( PB L 21 van 27.1.1996, blz. 47 , ELI: http://data.europa.eu/eli/dec/1996/88/oj) . ELI: http://data.europa.eu/eli/dec/2025/1118/oj ISSN 1977-0758 (electronic edition)",
  "source": "EUR LEX"
}