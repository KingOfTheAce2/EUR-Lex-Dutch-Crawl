{
  "url": "http://www.w3.org/1999/xhtml\">",
  "content": "L_2013214NL.01000501.xml 9.8.2013 NL Publicatieblad van de Europese Unie L 214/5 UITVOERINGSVERORDENING (EU) Nr. 767/2013 VAN DE COMMISSIE van 8 augustus 2013 tot intrekking van de goedkeuring van de werkzame stof bitertanol overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen, en tot wijziging van Uitvoeringsverordening (EU) nr. 540/2011 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 21, lid 3, tweede alternatief, en artikel 78, lid 2, Overwegende hetgeen volgt: (1) Uitvoeringsverordening (EU) nr. 1278/2011 van de Commissie ( 2 ) keurt bitertanol als werkzame stof goed overeenkomstig Verordening (EG) nr. 1107/2009, op voorwaarde dat de aanvrager op wiens verzoek bitertanol is goedgekeurd, uiterlijk op 30 juni 2012 nadere bevestigende informatie verstrekt over de toxicologische relevantie van de onzuiverheden BUE 1662, aldus aangeduid om redenen van vertrouwelijkheid, en 3-chloorfenoxyverbinding. (2) De aanvrager op wiens verzoek bitertanol is goedgekeurd heeft geen nadere bevestigende informatie verstrekt voor de vermelde uiterste datum van 30 juni 2012. Bij brief van 11 december 2011 had zij de Commissie reeds medegedeeld van haar voornemen om dergelijke informatie niet te verstrekken. (3) Het is derhalve passend om de goedkeuring van bitertanol in te trekken. (4) Bijgevolg moet Uitvoeringsverordening (EU) nr. 1278/2011 worden ingetrokken. (5) Uitvoeringsverordening (EU) nr. 540/2011 van de Commissie ( 3 ) moet daarom dienovereenkomstig worden gewijzigd. (6) De lidstaten moet voldoende tijd worden gegund om de toelatingen voor gewasbeschermingsmiddelen die bitertanol bevatten in te trekken. (7) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE VERORDENING VASTGESTELD: Artikel 1 Intrekking van de goedkeuring De goedkeuring van de werkzame stof bitertanol wordt ingetrokken. Artikel 2 Intrekking van Uitvoeringsverordening (EU) nr. 1278/2011 Uitvoeringsverordening (EU) nr. 1278/2011 wordt ingetrokken. Artikel 3 Wijziging van Uitvoeringsverordening (EU) nr. 540/2011 In deel B van de bijlage bij Uitvoeringsverordening (EU) nr. 540/2011, rij 21, wordt bitertanol geschrapt. Artikel 4 Overgangsmaatregelen De lidstaten trekken alle toelatingen van gewasbeschermingsmiddelen die de werkzame stof bitertanol bevatten uiterlijk op 1 maart 2014 in. Artikel 5 Respijtperiode Een door de lidstaten overeenkomstig artikel 46 van Verordening (EG) nr. 1107/2009 toegekende respijtperiode moet zo kort mogelijk zijn en uiterlijk twaalf maanden na de intrekking van de desbetreffende toelating aflopen. Artikel 6 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 augustus 2013. Voor de Commissie De voorzitter José Manuel BARROSO ( 1 ) PB L 309 van 24.11.2009, blz. 1 . ( 2 ) Uitvoeringsverordening (EU) nr. 1278/2011 van de Commissie van 8 december 2011 tot goedkeuring van de werkzame stof bitertanol, overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen, en tot wijziging van de bijlage bij Uitvoeringsverordening (EU) nr. 540/2011 van de Commissie en de bijlage bij Beschikking 2008/934/EG van de Commissie ( PB L 327 van 9.12.2011, blz. 49 ). ( 3 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ).",
  "source": "EUR LEX"
}