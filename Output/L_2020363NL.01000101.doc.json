{
  "url": "http://www.w3.org/1999/xhtml\"><!--",
  "content": "L_2020363NL.01000101.xml 3.11.2020 NL Publicatieblad van de Europese Unie L 363/1 UITVOERINGSBESLUIT (EU) 2020/1605 VAN DE COMMISSIE van 30 oktober 2020 tot beëindiging van het gedeeltelijke tussentijdse nieuwe onderzoek van de antidumping- en compenserende maatregelen die van toepassing zijn op de invoer van bepaalde grafietelektrodesystemen van oorsprong uit India DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (“de antidumpingbasisverordening”), en met name artikel 11, lid 3, Gezien Verordening (EU) 2016/1037 van het Europees Parlement en de Raad van 8 juni 2016 betreffende bescherming tegen invoer met subsidiëring uit landen die geen lid zijn van de Europese Unie ( 2 ) (“de antisubsidiebasisverordening”), en met name artikel 19, Overwegende hetgeen volgt: A. PROCEDURE 1. Vorige onderzoeken en geldende antidumpingmaatregelen (1) Sinds 2004 zijn antidumping- en antisubsidiemaatregelen van toepassing op de invoer van bepaalde grafietelektrodesystemen van oorsprong uit India (“het betrokken land”). De maatregelen zijn in 2010 en in 2017 verlengd. Momenteel gelden een definitief antidumpingrecht en een definitief compenserend recht die zijn ingesteld bij Uitvoeringsverordening (EU) 2017/422 van de Commissie ( 3 ) respectievelijk Uitvoeringsverordening (EU) 2017/421 van de Commissie ( 4 ) . (2) Het huidige niveau van de rechten voor de twee Indiase producenten bedraagt 7 % voor Hindustan Electro Graphite (HEG) Limited (“HEG”) en 15,7 % voor Graphite India Limited (“GIL”) en alle andere ondernemingen. Voor HEG geldt een compenserend recht van 7 % en een antidumpingrecht van 0 %. 2. Verzoek om een gedeeltelijk tussentijds nieuw onderzoek dat uitsluitend betrekking heeft op schade (3) Het verzoek om een nieuw onderzoek is ingediend door HEG (“de indiener van het verzoek”), een producent-exporteur uit India. Het verzoek was beperkt tot een onderzoek naar de schade. (4) In het verzoek om een nieuw onderzoek vermeldde de indiener van het verzoek twee belangrijke kwesties: veranderingen in de samenstelling van de bedrijfstak van de Unie en een wereldwijd tekort aan grafietelektroden, waardoor de mondiale prijzen van grafietelektroden en bijgevolg ook de winstgevendheid van de producenten ervan, met inbegrip van die in de Unie, sterk zijn gestegen. De indiener van het verzoek stelde dat de producenten in de Unie grote winstmarges hadden en zich niet langer in een kwetsbare situatie bevonden. Hij concludeerde dat de handhaving van de maatregelen, die zijn gebaseerd op de eerder vastgestelde schademarge, niet langer noodzakelijk is om de gevolgen van de eerder vastgestelde schade veroorzakende dumping en subsidiëring te neutraliseren. 3. Opening van een gedeeltelijk tussentijds nieuw onderzoek dat uitsluitend betrekking heeft op schade (5) Nadat de Commissie tot de conclusie was gekomen dat er voldoende bewijsmateriaal was om de opening van een gedeeltelijk tussentijds nieuw onderzoek te rechtvaardigen dat uitsluitend betrekking heeft op een onderzoek naar schade, en zij de lidstaten ter zake in kennis had gesteld, maakte zij op 2 maart 2020 bekend dat zij een gedeeltelijk tussentijds nieuw onderzoek op grond van artikel 11, lid 3, van de antidumpingbasisverordening en artikel 19 van de antisubsidiebasisverordening zou openen. Dit gebeurde door middel van een bericht in het Publicatieblad van de Europese Unie ( 5 ) (“bericht van opening”). (6) De Commissie heeft de indiener van het verzoek, de autoriteiten van het land van uitvoer, de andere haar bekende producenten-exporteurs en niet-verbonden importeurs, de bedrijfstak van de Unie en de haar bekende gebruikers van het onderzochte product officieel in kennis gesteld van de opening van het gedeeltelijke tussentijdse nieuwe onderzoek. Belanghebbenden werden in de gelegenheid gesteld om hun standpunt schriftelijk kenbaar te maken en te worden gehoord. 4. Onderzoek (7) Om de voor haar onderzoek benodigde informatie te verkrijgen, heeft de Commissie vragenlijsten opgesteld voor producenten-exporteurs, producenten in de Unie en importeurs in de Unie. (8) Alle belanghebbenden werd ook verzocht om hun standpunt kenbaar te maken en informatie en bewijsmateriaal in te dienen. Verschillende gebruikers van grafietelektroden in de Unie, met name de European Steel Association (Eurofer), hebben informatie verstrekt. 4.1. Steekproef en vragenlijsten 4.1.1.   Producenten-exporteurs (9) De Commissie heeft de haar bekende producenten-exporteurs in India een vragenlijst toegezonden. Gezien het kleine aantal producenten-exporteurs hoefde in dit geval geen steekproef samengesteld te worden. HEG heeft de vragenlijst beantwoord. 4.1.2.   Producenten in de Unie (10) Gezien het grote aantal betrokken producenten in de Unie heeft de Commissie, om het onderzoek binnen de wettelijke termijn te kunnen afronden, besloten haar onderzoek tot een redelijk aantal producenten in de Unie te beperken door een steekproef samen te stellen. De steekproef werd samengesteld overeenkomstig artikel 17 van de antidumpingbasisverordening en artikel 27 van de antisubsidiebasisverordening. (11) Na de opening van het onderzoek werd een steekproef samengesteld van producenten in de Unie die goed waren voor meer dan 80 % van de geschatte totale productie van grafietelektroden in de Unie; over die steekproef zijn geen opmerkingen ontvangen. De in de steekproef opgenomen ondernemingen waren GrafTech France S.N.C., GrafTech Iberica S.L., Showa Denko Carbon Spain S.A. en Tokai Erftcarbon GmbH. 4.1.3.   Niet-verbonden importeurs (12) Geen van de importeurs in de Unie heeft zich in deze zaak kenbaar gemaakt. 4.2. Hoorzittingen (13) Op 17 juli 2020 vond een hoorzitting plaats met drie ondernemingen/groepen van ondernemingen van de bedrijfstak van de Unie en hun raadslieden. 5. Tijdvak van het nieuwe onderzoek (14) Het onderzoek naar de schade had betrekking op de periode van 1 januari 2019 tot en met 31 december 2019 (“het tijdvak van het nieuwe onderzoek”). Het onderzoek naar ontwikkelingen die relevant zijn voor de schadebeoordeling, had betrekking op de periode van 1 januari 2016 tot het eind van het tijdvak van het nieuwe onderzoek (“de beoordelingsperiode”). B. ONDERZOCHT PRODUCT EN SOORTGELIJK PRODUCT 1. Onderzocht product (15) Het nieuwe onderzoek heeft betrekking op grafietelektroden van de soort die voor elektrische ovens wordt gebruikt met een schijnbare dichtheid van minimaal 1,65 g/cm 3 en een elektrische weerstand van maximaal 6,0 μΩ.m, en nippels voor deze elektroden, tezamen of afzonderlijk ingevoerd en van oorsprong uit India (“grafietelektroden” of “het onderzochte product”), momenteel ingedeeld onder de GN-codes ex 8545 11 00 (Taric-code 8545110010) en ex 8545 90 90 (Taric-code 8545909010). (16) Grafietelektroden worden gebruikt bij de staalproductie. Zij worden vooral gebruikt als grondstof in vlamboogovens om uit staalschroot staal te produceren. (17) De belangrijkste grondstof voor de productie van grafietelektroden is naaldcokes. Naaldcokes wordt ook gebruikt in de lithiumionaccu-industrie. 2. Soortgelijk product (18) Het onderzochte product en het door de bedrijfstak van de Unie geproduceerde en verkochte product hebben dezelfde basiseigenschappen. (19) Derhalve concludeerde de Commissie dat deze producten soortgelijk zijn in de zin van artikel 1, lid 4, van de antidumpingbasisverordening en artikel 2 van de antisubsidiebasisverordening. C. BLIJVENDE AARD VAN DE GEWIJZIGDE OMSTANDIGHEDEN (20) Overeenkomstig artikel 11, lid 3, van de antidumpingbasisverordening en artikel 19 van de antisubsidiebasisverordening heeft de Commissie onderzocht of de omstandigheden waarop de huidige maatregelen zijn gebaseerd, aanzienlijk zijn veranderd en of deze verandering van blijvende aard is. (21) In zijn verzoek om een nieuw onderzoek stelde de indiener van het verzoek dat zich sinds het vorige nieuwe onderzoek in verband met het vervallen van de maatregelen inzake grafietelektroden twee belangrijke veranderingen van blijvende aard hebben voorgedaan en dat de maatregelen derhalve een nieuwe beoordeling van de schade vergen. In de eerste plaats wees de indiener van het verzoek op wijzigingen in de samenstelling van de bedrijfstak van de Unie, en met name op de verkoop van de hele divisie grafietelektroden van de (Europese) SGL-groep aan (het Japanse) Showa Denko en (het Japanse) Tokai. In de tweede plaats stelde de indiener van het verzoek dat “de fundamentele en duurzame verschuiving in de staalindustrie van een productie in hoogovens naar een productie in vlamboogovens heeft geleid tot een verschuiving van de mondiale vraag naar grafietelektroden en tot een wereldwijd tekort aan grafietelektroden”, die ook een aanzienlijke en duurzame stijging van de prijs van grafietelektroden heeft veroorzaakt. 1. Bewering met betrekking tot wijzigingen in de samenstelling van de bedrijfstak van de Unie (22) Aangaande de wijziging in de samenstelling van de bedrijfstak van de Unie stelde de indiener van het verzoek dat de verwerving door Showa Denko van de Europese grafietelektrodenactiviteiten van SGL en de verwerving door Tokai van de Amerikaanse grafietelektrodenactiviteiten van SGL veranderingen in de eigendomsstructuur en de bedrijfsstructuur van twee van de drie belangrijkste producenten in de Unie heeft teweeggebracht, die een nieuwe beoordeling van de schade vergen. Verder stelde hij dat de twee transacties hebben geresulteerd in een aanzienlijke consolidering van de leveranciers van grafietelektroden in de EU en wereldwijd, hetgeen op zijn beurt heeft geresulteerd in minder producenten van grafietelektroden (buiten China) en dus minder concurrentie op zowel de markt van de Unie als de wereldmarkt. Dit leidde tot aanhoudend hogere prijzen voor het product op alle markten. (23) Showa Denko stelde dat het, voorafgaand aan de overname van de Europese grafietelektrodenactiviteiten van SGL in de Unie geen grafietelektroden produceerde. Als zodanig vormde de transactie een loutere overdracht van eigendom van de ene groep naar een andere, zonder significante gevolgen voor de productie in de Unie, de commerciële strategie of de marktstructuur. (24) De door Eurofer vertegenwoordigde gebruikers in de Unie benadrukten dat het aantal producenten dat de wereldwijde vraag naar grafietelektroden beantwoordt, nu minder dan tien bedraagt, hetgeen het argument van de indiener van het verzoek schraagt. (25) De Commissie merkte op dat Showa Denko in de Unie voorheen geen elektrodenactiviteiten had. Vóór de overname, en vóór het tijdvak van het nieuwe onderzoek, had SGL in de Unie capaciteit afgestoten. Na de overname van de Europese grafietelektrodenactiviteiten van SGL door Showa Denko, waren er, hoewel Showa Denko de productie en de verkoop overeenkomstig de marktontwikkelingen enigszins heeft verminderd ( 6 ) , in de betrokken periode geen significante ontwikkelingen die van invloed waren op de productie van het soortgelijke product in de Unie. De overname door Showa Denko van de Europese grafietelektrodenactiviteiten van SGL kan derhalve niet worden gelijkgesteld met een blijvende bedrijfsconsolidering op de markt van de Unie. Uit de relevante gegevens is veeleer gebleken dat Showa Denko sinds de overname in 2017 de activiteiten van zijn voorganger in de Unie heeft voortgezet. Een nieuwe beoordeling van de schade die de bedrijfstak van de Unie wegens die bedrijfsconsolidering zou hebben geleden, was derhalve niet nodig, aangezien de overgang van de eigendom van een producent in de Unie de marktstructuur niet significant heeft gewijzigd. Met betrekking tot de verminderde concurrentie als gevolg van het feit dat er in de wereld minder leveranciers zijn, waardoor de prijzen van grafietelektroden aanhoudend hoger zouden liggen, stelde de Commissie vast dat de wereldmarktprijzen van grafietelektroden niet aanhoudend op een hoger niveau lagen, maar zijn blijven dalen (zoals wordt aangetoond in overweging 30), en dat dit derhalve geen blijvende wijziging vormde die tot een nieuwe beoordeling van de schade noopt. 2. Bewering over verschuivingen op de wereldmarkt en stijging van de prijzen (26) Wat de verschuiving van vraag en aanbod op wereldschaal en de gestelde aanzienlijke en duurzame stijging van de prijzen van grafietelektroden betreft, stelde de indiener van het verzoek dat de aanzienlijke wereldwijde stijging van de prijzen van grafietelektroden in 2017 en 2018 een indicatie was van een toename van de wereldwijde vraag en een aanbod dat de vraag niet kon bijhouden. De belangrijkste reden voor de toename van de vraag was de wereldwijde verschuiving in de staalindustrie van hoogovens naar vlamboogovens, waarin grafietelektroden worden gebruikt. De belangrijkste reden voor het achterblijven van het wereldwijde aanbod was de door de overheid opgelegde sluiting van Chinese grafietelektrodenproducenten om die milieuvriendelijker te maken. Die sluitingen vielen samen met een grotere binnenlandse vraag naar grafietelektroden van Chinese staalproducenten en met een nieuwe concurrentie voor naaldcokes (de belangrijkste grondstof voor de productie van grafietelektroden) door de lithiumionaccu-industrie. (27) Verder stelde de indiener van het verzoek dat, ondanks het huidige tijdelijke herstel van het evenwicht tussen de vraag naar en het aanbod van grafietelektroden, het wereldwijde tekort aan aanbod opnieuw zal toenemen en in de toekomst tot een verdere stijging van de prijzen zal leiden. Volgens de indiener van het verzoek overtreft de Chinese productie van grafietelektroden momenteel weliswaar de Chinese binnenlandse vraag, maar zal die vraag naar grafietelektroden drastisch toenemen zodra alle nieuwe vlamboogovens die zijn gepland in het kader van de in 2017 gelanceerde operatie om de productie milieuvriendelijker te maken, klaar zijn en op volle toeren draaien. De indiener van het verzoek verwacht dat de mondiale staalproductie in vlamboogovens (met name in China) sneller zal groeien dan de mondiale productiecapaciteit voor grafietelektroden, hetgeen zal leiden tot een wereldwijd tekort aan aanbod en verdere prijsstijgingen. Bovendien stelde hij dat de wereldmarktprijzen van grafietelektroden in 2020 niet representatief kunnen worden geacht, aangezien zij het gevolg zijn van tijdelijke verstoringen als gevolg van de COVID-19-crisis, ook wat de vraag naar staal betreft, die naar verwachting al in 2021 zal herstellen. (28) Ter ondersteuning van de door de indiener van het verzoek verstrekte informatie wezen de door Eurofer vertegenwoordigde gebruikers erop dat de prijzen na 2017 zowel op de spotmarkt als op contractuele basis voortdurend hoger waren dan in de periode vóór 2017, en dat de vraag naar grafietproducten in de komende decennia naar verwachting voortdurend zal toenemen naarmate de productie met vlamboogovens toeneemt. Voorts benadrukte Eurofer dat de capaciteit van de Chinese producenten in 2017 drastisch was verminderd als gevolg van maatregelen van de centrale overheid ter bestrijding van verontreiniging. Het aantal naaldcokesfabrieken bleef wereldwijd uiterst beperkt. Eurofer stelde dat de staalindustrie van de Unie zeer kwetsbaar is voor de prijsvolatiliteit van inputs zoals grafietelektroden. (29) De gezamenlijke raadsman van drie ondernemingen/groepen van ondernemingen van de bedrijfstak van de Unie stelde dat de aanzienlijke toename van de vraag en het parallelle achterblijven van het aanbod van grafietelektroden in 2017‐2018 een uitzonderlijke situatie was die het gevolg was van een tijdelijke onevenwichtigheid van vraag en aanbod. Deze onevenwichtigheid werd veroorzaakt door verschillende gelijktijdige factoren: a) het herstel van de wereldeconomie en de daarmee gepaard gaande toegenomen vraag naar meer milieuvriendelijk geproduceerd staal (met vlamboogovens, die voor de productie grafietelektroden vergen); b) de tijdelijke stillegging van de Chinese grafietelektrodenproductie omdat de overheid de verplichting oplegde die milieuvriendelijker te maken; en c) grotere concurrentie voor naaldcokes (een kritische grondstof voor de productie van grafietelektroden) vanuit de lithiumionaccu-industrie. De tijdelijke onevenwichtigheid kwam tot een eind in 2019, toen veel Chinese producenten van grafietelektroden de productie met een grotere capaciteit hebben hervat en wereldwijd meer grafietelektroden gingen uitvoeren. De prijzen op de spotmarkt zijn in de loop van 2019 sterk gedaald. (30) De Commissie is ervan uitgegaan dat een verschuiving van vraag en aanbod op wereldschaal als een ingrijpende wijziging van blijvende aard in de zin van artikel 11, lid 3, van de antidumpingbasisverordening en artikel 19 van de antisubsidiebasisverordening kan worden beschouwd indien de prijzen voor grafietelektroden voortdurend en aanzienlijk boven de vroegere niveaus liggen. In deze zaak zijn de prijzen van de invoer van grafietelektroden in de Unie in 2017‐2018 aanzienlijk gestegen. In het tijdvak van het nieuwe onderzoek (2019) zijn de invoerprijzen in de Unie echter aanzienlijk gaan dalen. Tegen 2020 stonden de invoerprijzen in de Unie zelfs weer op een niveau dat vergelijkbaar is met dat waarmee de bedrijfstak van de Unie in een aantal jaren vóór 2017 te maken had. Tabel 1 geeft een overzicht van de prijsontwikkeling op basis van gegevens uit invoerstatistieken die zijn verzameld op grond van artikel 14, lid 6, van de antidumpingbasisverordening en artikel 24, lid 6, van de antisubsidiebasisverordening (“de databank van artikel 14, lid 6”). B.tifron: databank van artikel 14, lid 6. (31) De Commissie merkte ook op dat China grafietelektroden wereldwijd blijft uitvoeren. Hoewel de prijzen van de invoer uit China in de Unie in 2017 en 2018 in overeenstemming met de algemene trend zijn gestegen, zijn zij overeenkomstig de algemene tendens in 2019 ook gedaald en zijn zij begin 2020 blijven dalen. Ook de prijs van naaldcokes gaf in de loop van 2019 een neerwaartse tendens te zien. (32) De Commissie heeft vastgesteld dat de stijging van de prijzen voor de invoer van grafietelektroden in de Unie slechts tijdelijk was. De ontwikkeling van de prijzen bevestigde derhalve niet de bewering van de indiener van het verzoek dat er op wereldschaal sprake was van een structurele verschuiving in de vraag naar en het aanbod van het onderzochte product. De ontwikkeling van de prijzen wijst op een herstel van het evenwicht tussen vraag en aanbod na een tijdelijke verstoring van het evenwicht. Dit algemene herstel van het evenwicht tussen vraag en aanbod wordt bevestigd door openbare verslagen van producenten van grafietelektroden, waaronder de indiener van het verzoek ( 7 ) en producenten in de Unie ( 8 ) . Wat de verwachting betreft dat de vraag naar grafietelektroden in de toekomst opnieuw zal stijgen en het aanbod zal overtreffen, kon de Commissie niet speculeren over de nauwkeurigheid daarvan of over de mogelijkheid dat de wereldmarkt voor grafietelektroden daardoor blijvend zal worden gewijzigd, met name in het licht van de veranderende situatie als gevolg van COVID‐19. Aangezien de wereldmarkt voor grafietelektroden niet blijvend is gewijzigd, concludeerde de Commissie dat een nieuwe beoordeling van de schade van de bedrijfstak van de Unie juridisch niet gerechtvaardigd was. D. MEDEDELING VAN FEITEN EN OVERWEGINGEN (33) De belanghebbenden werden in kennis gesteld van de belangrijkste feiten en overwegingen op grond waarvan de Commissie voornemens was dit onderzoek te beëindigen, en zij konden hierover opmerkingen maken. Belanghebbenden die hierom verzochten, werden gehoord. (34) Juist vóór de mededeling van feiten en overwegingen heeft de indiener van het verzoek verdere opmerkingen ingediend over de veranderingen in de samenstelling van de bedrijfstak van de Unie en de mondiale vraag naar grafietelektroden. Aangezien deze opmerkingen pas laat zijn ontvangen, konden zij niet in aanmerking worden genomen in het algemene informatiedocument; zij zijn nu echter behandeld in de overwegingen hierboven. Bovendien heeft de indiener van het verzoek deze opmerkingen herhaald in zijn formele bijdrage na de mededeling van feiten en overwegingen (die hierna wordt behandeld). (35) Opmerkingen over de mededeling van feiten en overwegingen werden ontvangen van de Indiase overheid, de indiener van het verzoek en de European Carbon and Graphite Association (ECGA), die de bedrijfstak van de Unie vertegenwoordigt. (36) De Indiase overheid stelde dat het niet volstond dat de Commissie zich concentreerde op de gewijzigde omstandigheden van de grafietelektrodenindustrie in Europa. Zij verzocht de Commissie een volledige analyse van de door de bedrijfstak van de Unie geleden schade te verrichten op basis van alle parameters die zijn opgenomen in de Antidumpingovereenkomst van de WTO. (37) Zoals vermeld in overweging 31, is de Commissie tot de conclusie gekomen dat een nieuwe beoordeling van de door de bedrijfstak van de Unie geleden schade juridisch niet gerechtvaardigd was omdat er geen blijvende wijziging van de wereldmarkt voor grafietelektroden is vastgesteld. Zonder een dergelijke blijvende wijziging van de omstandigheden op grond waarvan de bestaande maatregelen waren ingesteld/uitgebreid, was het verzoek van de indiener van het verzoek om een gedeeltelijk tussentijds nieuw onderzoek van de schade ongegrond. Daarom heeft de Commissie het argument en het verzoek van de Indiase overheid afgewezen. (38) De indiener van het verzoek ging dieper in op zijn argument dat de verkoop van delen van SGL aan Showa Denko in de EU en aan Tokai in de VS heeft geleid tot een aanzienlijke consolidering van de leveranciers van grafietelektroden in de EU en wereldwijd. Hij stelde dat de consolidering verder ging dan de producenten in de Unie die eigendom zijn van Showa Denko. Deze consolidering heeft er volgens hem toe geleid dat er in de wereld minder producenten zijn, en minder concurrentie op zowel de markt van de Unie als de wereldmarkt, hetgeen de prijzen van grafietelektroden en de winstgevendheid van andere producenten beïnvloedt en derhalve een structurele verandering van de grafietelektrodenmarkt inhoudt. Een van de gevolgen van deze consolidering was volgens hem dat op de markt van de Unie nagenoeg geen invoer uit Japan meer plaatsvindt. (39) De indiener van het verzoek herhaalde ook zijn eerdere argument dat een wereldwijde verschuiving naar de productie van staal in vlamboogovens in de afgelopen jaren een structurele verandering op de markt vormde, omdat deze een structurele wereldwijde stijging van de vraag naar grafietelektroden tot gevolg had. De tegengestelde conclusie van de Commissie was volgens hem gebaseerd op de onjuiste premisse dat een ingrijpende wijziging alleen als van blijvende aard kan worden beschouwd indien de prijzen voortdurend en aanzienlijk boven de eerder vastgestelde niveaus liggen. Voor een blijvende wijziging zou niet vereist zijn dat de prijzen voortdurend boven de eerder vastgestelde niveaus liggen, omdat zij slechts één indicator van de vraag zijn. (40) Tot slot stelde de indiener van het verzoek dat de daling van de prijzen in de EU tijdens het onderzoektijdvak niet het gevolg was van laaggeprijsde invoer uit India, maar van aanzienlijk grotere volumes invoer uit China tegen zeer lage en nog dalende prijzen. Volgens hem bevestigt het feit dat er nog geen onderzoek is verricht naar de invoer van grafietelektroden uit China, dat de producenten in de Unie door die invoer geen aanmerkelijke schade lijden. Bovendien impliceert het feit dat de invoer uit India tegen aanzienlijk hogere prijzen plaatsvond dan de invoer uit China, dat de invoer uit India de producenten in de Unie geen schade berokkent. De indiener van het verzoek verzocht om een volledige beoordeling van de door de producenten van grafietelektroden in de Unie geleden schade, en niet alleen om een onderzoek van de prijzen. (41) Met betrekking tot het argument van de indiener van het verzoek betreffende consolidering van de markt, een kleiner aantal producenten in de wereld en minder concurrentie, die alle de prijzen en de winstgevendheid beïnvloeden en dus een structurele verandering van de grafietelektrodenmarkt opleveren, merkte de Commissie op dat de indiener van het verzoek zelf heeft erkend dat het aantal producenten in de wereld slechts kleiner is als de Chinese producenten niet worden meegeteld. Na de in 2017 gelanceerde operatie om de Chinese productie milieuvriendelijker te maken staan gerenoveerde en nieuwe Chinese producenten van grafietelektroden (opnieuw) klaar om te voldoen aan de vraag naar grafietelektroden voor vlamboogovens ( 9 ) . Dit heeft geleid tot een toename van het mondiale aanbod van grafietelektroden en een daling van de wereldmarktprijzen, en hoewel de invoer uit Japan in de EU sterk is gedaald, neemt de Chinese uitvoer van grafietelektroden wereldwijd toe (zie overweging 31). De Commissie heeft het argument van de indiener van het verzoek dan ook afgewezen. (42) Aangaande het argument van de indiener van het verzoek dat de Commissie haar beoordeling van de vraag of hier sprake was van een ingrijpende wijziging van blijvende aard op een onjuiste premisse heeft gebaseerd, herinnert de Commissie eraan dat zij voor de beoordeling van deze complexe situatie over een beoordelingsmarge beschikt. De Commissie was van oordeel dat, hoewel de prijs in dit geval misschien niet de enige indicator voor de vraag is, het een noodzakelijke indicator is om uit te maken of er sprake is van een ingrijpende wijziging van blijvende aard in de vraag. Opdat de stijging van de vraag naar grafietelektroden een ingrijpende wijziging van blijvende aard vormt, moeten de prijzen van grafietelektroden dus voortdurend en aanzienlijk hoger liggen dan de eerder vastgestelde niveaus. De Commissie heeft het argument van de indiener van het verzoek dan ook afgewezen. (43) Met betrekking tot het argument van de indiener van het verzoek dat de invoer uit India geen schade berokkent aan de producenten in de Unie, herhaalde de Commissie dat de door de producenten in de Unie geleden schade in dit onderzoek niet is beoordeeld omdat een dergelijk nieuw onderzoek juridisch niet gerechtvaardigd was (overweging 32), en wees zij het verzoek van de indiener van het verzoek om een volledige beoordeling van de schade van de Unie opnieuw af. Daarnaast heeft de Commissie benadrukt dat uit dit tussentijdse nieuwe onderzoek geen andere conclusies kunnen worden getrokken over de door de producenten in de Unie geleden schade — ongeacht of die mogelijk is veroorzaakt door invoer uit India of van elders — dan tijdens het nieuwe onderzoek in verband met het vervallen van de maatregelen in 2017. (44) De ECGA was ingenomen met het besluit van de Commissie om dit gedeeltelijke tussentijdse nieuwe onderzoek te beëindigen op grond dat er geen sprake was van blijvende veranderingen in de grafietelektrodenmarkt. Voorts stelde de ECGA dat het speculatief is om aan te nemen dat een toename van de staalproductie in vlamboogovens in de toekomst automatisch zal leiden tot een tekort aan grafietelektroden en tot een stijging van de prijzen van grafietelektroden, en dat de huidige situatie eerder wijst op een overaanbod van grafietelektroden. E. BEËINDIGING VAN HET ONDERZOEK (45) De Commissie kon in haar onderzoek op grond van artikel 11, lid 3, van de antidumpingbasisverordening en artikel 19 van de antisubsidiebasisverordening niet vaststellen dat er sprake is van blijvende veranderingen op de wereldmarkt voor grafietelektroden. (46) Daarom besloot de Commissie dat het gedeeltelijke tussentijdse nieuwe onderzoek betreffende de invoer van het onderzochte product van oorsprong uit India moet worden beëindigd. (47) Dit besluit is in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, HEEFT HET VOLGENDE BESLUIT VASTGESTELD: Artikel 1 Het uitsluitend op de schade betrekking hebbende gedeeltelijke tussentijdse nieuwe onderzoek van de antidumping- en compenserende maatregelen die van toepassing zijn op de invoer van bepaalde grafietelektrodesystemen van oorsprong uit India (momenteel ingedeeld onder de GN-codes ex 8545 11 00 (Taric-code 8545110010) en ex 8545 90 90 (Taric-code 8545909010)) wordt beëindigd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 30 oktober 2020. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) PB L 176 van 30.6.2016, blz. 55 . ( 3 ) Uitvoeringsverordening (EU) 2017/422 van de Commissie van 9 maart 2017 tot instelling van een definitief antidumpingrecht op bepaalde grafietelektrodesystemen van oorsprong uit India naar aanleiding van een nieuw onderzoek in verband met het vervallen van de maatregelen op grond van artikel 11, lid 2, van Verordening (EU) 2016/1036 van het Europees Parlement en de Raad ( PB L 64 van 10.3.2017, blz. 46 ). ( 4 ) Uitvoeringsverordening (EU) 2017/421 van de Commissie van 9 maart 2017 tot instelling van een definitief compenserend recht op bepaalde grafietelektrodesystemen van oorsprong uit India naar aanleiding van een nieuw onderzoek in verband met het vervallen van de maatregelen op grond van artikel 18 van Verordening (EU) 2016/1037 van het Europees Parlement en de Raad ( PB L 64 van 10.3.2017, blz. 10 ). ( 5 ) Bericht van opening van een gedeeltelijk tussentijds nieuw onderzoek van de antidumpingmaatregelen die van toepassing zijn op de invoer van bepaalde grafietelektrodesystemen van oorsprong uit India ( PB C 67 van 2.3.2020, blz. 11 ). ( 6 ) Zie bijvoorbeeld de openbare persberichten van Showa Denko over de financiële resultaten (https://www.sdk.co.jp/english/ir/library/results.html): “we hebben onze prognose voor de verkoopcijfers van GE’s in dit jaar met 15 % verlaagd. Wij zullen onze productie van GE’s vooral in Europa verminderen, als gevolg van de vertraging van de economie aldaar” (augustus 2019); “In vergelijking met augustus daalde de staalproductie in Europa als gevolg van de vertraging van de economie nog verder. Daarom hebben we de productie nog meer ingekrompen, met ongeveer 30 %” (november 2019), en over de geplande sluiting van de nippelfabriek in Duitsland (februari 2020). In dat laatste persbericht is ook sprake van de uitzonderlijke situatie in 2017‐2018 en de verwachte terugkeer naar stabiele omstandigheden in de toekomst, en wordt melding gemaakt van “Indiase elektroden die de Europese markt binnenstromen”. ( 7 ) Zie bijvoorbeeld het openbaar rapport van HEG van februari 2020 (https://hegltd.com/results-presentation/) volgens hetwelk “de elektrodenprijs in de afgelopen kwartalen is gecorrigeerd”, nu “de elektrodenprijs sinds vorig jaar kwartaal na kwartaal is gedaald om recht te doen aan de marktomstandigheden. Aangezien de klanten in 2018 en de eerste helft van 2019 meer hebben gekocht dan nodig, is het aantal nieuwe aankopen gedaald tot meer normale niveaus” en “wereldwijd, ook door ons, zijn de productieniveaus bijgesteld om rekening te houden met de vraag op de markt”. ( 8 ) Zie bijvoorbeeld het jaarverslag van GrafTech voor 2019 (https://www.graftech.com/investors/default.aspx#events): “Historisch gezien volgen de prijzen een cyclisch patroon, en volgen zij de trend van de vraag van de wereldwijde staalindustrie met vlamboogovens en het aanbod van grafietelektroden. […] Na de aanzienlijke wereldwijde rationalisering van de productie van grafietelektroden, de hervatting van de groei van de staalproductie in vlamboogovens, de dalende schrootprijzen, een daling van de Chinese staaluitvoer en een beperkt aanbod van naaldcokes, zijn de spotprijzen van grafietelektroden eind 2017 gaan stijgen en bereikten zij in 2018 recordhoogten. Die recordprijzen gingen in 2019 weer omlaag, en daalden in de loop van het jaar met 25 %. Wij verwachten een verdere daling in 2020”; en het openbaar verslag van Showa Denko van augustus 2020 (https://www.sdk.co.jp/english/ir/library.html): “elektrische staalfabrikanten zijn sinds de tweede helft van 2019 hun voorraad grafietelektroden blijven aanpassen. [...] [de sluiting van onze Duitse fabriek en de tijdelijk stillegging van onze Oostenrijkse fabriek] zal resulteren in een herverdeling van de capaciteit in Europa in overeenstemming met de verwachte vraag naar grafietelektroden”. ( 9 ) Zie bijvoorbeeld Mirchandani, N, “Graphite Electrode Makers’ Woes Intensify as China Shadow Looms,” Bloomberg, 13 juni 2019, of Shaw, S., “Graphite: CIMM Group of China plans European synthetic graphite electrode plant,” Roskill, 28 oktober 2019.",
  "source": "EUR LEX"
}