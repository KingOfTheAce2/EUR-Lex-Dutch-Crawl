{
  "url": "http://www.w3.org/1999/xhtml\">",
  "content": "L_2023012NL.01008401.xml 13.1.2023 NL Publicatieblad van de Europese Unie L 12/84 UITVOERINGSBESLUIT (EU) 2023/106 VAN DE COMMISSIE van 11 januari 2023 tot vaststelling van de indicatieve toewijzingen aan de lidstaten van de Uniesteun voor schoolgroenten en -fruit en voor schoolmelk voor de periode van 1 augustus 2023 tot en met 31 juli 2029 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1370/2013 van de Raad van 16 december 2013 houdende maatregelen tot vaststelling van steun en restituties in het kader van de gemeenschappelijke ordening van de markten voor landbouwproducten ( 1 ) , en met name artikel 5, lid 4, derde alinea, Overwegende hetgeen volgt: (1) In artikel 23 bis van Verordening (EU) nr. 1308/2013 van het Europees Parlement en de Raad ( 2 ) zijn het totale bedrag aan Uniesteun per schooljaar uit hoofde van de schoolregeling voor de Unie als geheel, alsmede objectieve criteria voor de verdeling van dat totaalbedrag over de lidstaten vastgesteld. (2) Bijlage I bij Verordening (EU) nr. 1370/2013 bevat de jaarlijkse indicatieve toewijzingen per lidstaat van de Uniesteun voor schoolgroenten en -fruit en voor schoolmelk voor de periode van 1 augustus 2017 tot en met 31 juli 2023. Na die overgangsperiode van zes jaar moet de Commissie met ingang van 1 augustus 2023 de indicatieve toewijzingen van de Uniesteun aan elke lidstaat vaststellen op basis van de criteria van artikel 23 bis, lid 2, eerste alinea, van Verordening (EU) nr. 1308/2013. Bij de vaststelling van de indicatieve toewijzingen moet rekening worden gehouden met het minimumbedrag aan Uniesteun waarop de lidstaten recht hebben, zodat de lidstaten met een geringe bevolking een kostenefficiënte regeling kunnen implementeren. (3) Overeenkomstig artikel 23, lid 8, van Verordening (EU) nr. 1308/2013 en artikel 2, lid 3, van Gedelegeerde Verordening (EU) 2017/40 van de Commissie ( 3 ) moeten de lidstaten hun strategieën voor de zesjarige periode van 1 augustus 2023 tot en met 31 juli 2029 vaststellen en deze uiterlijk op 30 april 2023 aan de Commissie meedelen. Om de lidstaten in staat te stellen de uitvoering van de regeling in de door hun strategieën bestreken periode efficiënt te plannen, moeten de indicatieve toewijzingen van de Uniesteun betrekking hebben op dezelfde periode. Deze indicatieve toewijzingen laten de toekomstige besluiten met betrekking tot het meerjarig financieel kader van de Unie voor de periode na 2027 onverlet. (4) De in dit besluit vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT HET VOLGENDE BESLUIT VASTGESTELD: Artikel 1 De indicatieve toewijzingen van de Uniesteun voor schoolgroenten en -fruit en voor schoolmelk voor elke lidstaat per schooljaar in de periode van 1 augustus 2023 tot en met 31 juli 2029 zijn opgenomen in de bijlage. Artikel 2 Dit besluit is gericht tot de lidstaten. Gedaan te Brussel, 11 januari 2023. Voor de Commissie Janusz WOJCIECHOWSKI Lid van de Commissie ( 1 ) PB L 346 van 20.12.2013, blz. 12 . ( 2 ) Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( PB L 347 van 20.12.2013, blz. 671 ). ( 3 ) Gedelegeerde Verordening (EU) 2017/40 van de Commissie van 3 november 2016 tot aanvulling van Verordening (EU) nr. 1308/2013 van het Europees Parlement en de Raad, met betrekking tot Uniesteun voor de verstrekking van groenten en fruit, bananen en melk in onderwijsinstellingen en tot wijziging van Gedelegeerde Verordening (EU) nr. 907/2014 van de Commissie ( PB L 5 van 10.1.2017, blz. 11 ). BIJLAGE IN ARTIKEL 1 BEDOELDE INDICATIEVE TOEWIJZINGEN VAN DE UNIESTEUN PER SCHOOLJAAR IN DE PERIODE VAN 1 AUGUSTUS 2023 TOT EN MET 31 JULI 2029 Lidstaat Indicatieve toewijzing voor schoolgroenten en -fruit in EUR Indicatieve toewijzing voor schoolmelk in EUR België 3 648 727 1 600 475 Bulgarije 2 110 411 1 800 090 Tsjechië 3 349 886 3 048 057 Denemarken 1 671 583 1 632 431 Duitsland 20 373 277 8 910 720 Estland 396 340 754 955 Ierland 1 889 775 826 537 Griekenland 3 149 503 1 464 086 Spanje 13 407 407 6 023 462 Frankrijk 22 720 501 9 979 209 Kroatië 1 278 964 610 533 Italië 15 293 816 6 910 347 Cyprus 290 000 252 652 Letland 649 309 868 581 Litouwen 891 870 1 236 781 Luxemburg 290 000 193 000 Hongarije 2 894 429 2 970 122 Malta 290 000 193 000 Nederland 4 977 290 2 176 932 Oostenrijk 2 320 736 1 015 027 Polen 12 138 186 12 791 591 Portugal 2 804 412 1 301 261 Roemenië 6 178 236 11 303 390 Slovenië 665 306 305 638 Slowakije 1 851 325 1 659 402 Finland 1 672 943 2 731 455 Zweden 3 404 234 7 635 935 Totaal 130 608 466 90 195 669",
  "source": "EUR LEX"
}