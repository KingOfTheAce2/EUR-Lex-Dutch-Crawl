{
  "url": "http://www.w3.org/1999/xhtml\">",
  "content": "L_2016288NL.01000101.xml 22.10.2016 NL Publicatieblad van de Europese Unie L 288/1 BESLUIT (EU) 2016/1873 VAN DE RAAD van 10 oktober 2016 betreffende de ondertekening namens de Europese Unie van de Overeenkomst tot oprichting van de internationale EU-LAC-stichting DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 37, Gezien het Verdrag betreffende de werking van de Europese Unie, en met name artikel 209, lid 2, en artikel 212, lid 1, in samenhang met artikel 218, lid 5, en artikel 218, lid 8, tweede alinea, Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) De Raad heeft op 23 maart 2012 aan de Commissie machtiging verleend om onderhandelingen te openen over een internationale overeenkomst tussen de Europese Unie en haar lidstaten en de landen van Latijns-Amerika en het Caribische gebied tot oprichting van de EU-LAC-stichting als internationale organisatie. (2) De onderhandelingen over de Overeenkomst tot oprichting van de internationale EU-LAC-stichting („de overeenkomst”) zijn op 29 januari 2015 met succes afgerond. (3) Het doel van de overeenkomst is de EU-LAC-stichting op te richten als een internationale organisatie met rechtspersoonlijkheid krachtens internationaal publiekrecht. (4) De overeenkomst moet namens de Unie worden ondertekend, onder voorbehoud van de sluiting ervan op een latere datum. (5) Wanneer zij optreden in het kader van EU-LAC-stichting, moeten de Unie en haar lidstaten hun standpunten coördineren overeenkomstig de Verdragen en overeenkomstig het beginsel van loyale samenwerking, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening namens de Unie van de overeenkomst tot oprichting van de internationale EU-LAC-stichting, onder voorbehoud van de sluiting van de overeenkomst. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst namens de Unie te ondertekenen. Artikel 3 Dit besluit treedt in werking op de dag na die van de vaststelling ervan. Gedaan te Luxemburg, 10 oktober 2016. Voor de Raad De voorzitter G. MATEČNÁ",
  "source": "EUR LEX"
}