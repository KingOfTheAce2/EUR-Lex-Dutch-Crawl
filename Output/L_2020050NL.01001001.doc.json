{
  "url": "http://www.w3.org/1999/xhtml\"><!--",
  "content": "L_2020050NL.01001001.xml 24.2.2020 NL Publicatieblad van de Europese Unie L 50/10 REGLEMENT BETREFFENDE DE VERWERKING EN BESCHERMING VAN PERSOONSGEGEVENS BIJ EUROJUST HET COLLEGE VAN EUROJUST, Gezien Verordening (EU) 2018/1727 van het Europees Parlement en de Raad van 14 november 2018 betreffende het Agentschap van de Europese Unie voor justitiële samenwerking in strafzaken (Eurojust), en tot vervanging en intrekking van Besluit 2002/187/JBZ van de Raad, hierna “de Eurojust-verordening”, Gezien Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG, hierna “Verordening (EU) 2018/1725”, Gezien het reglement van orde van Eurojust, door de Raad goedgekeurd middels Uitvoeringsbesluit (EU) 2019/2250 van 19 december 2019 en vaststelling door het College op 20 december 2019, en met name gezien artikel 17 van dit reglement, Gezien het advies van het gemeenschappelijk controleorgaan van 28 oktober 2019 en 11 december 2019, Gezien het advies van 13 december 2019 van de Europese Toezichthouder voor gegevensbescherming, Gezien de goedkeuring van de Raad middels Uitvoeringsbesluit (EU) 2019/2250 van 19 december 2019, HEEFT HET VOLGENDE REGLEMENT BETREFFENDE DE VERWERKING EN BESCHERMING VAN PERSOONSGEGEVENS BIJ EUROJUST VASTGESTELD OP 20 DECEMBER 2019: TITEL I WERKINGSSFEER, STRUCTUUR EN DEFINITIES Artikel 1 Werkingssfeer en definities 1.   Het reglement betreffende de verwerking en bescherming van persoonsgegevens bij Eurojust (hierna “het reglement”) geeft uitvoering aan de bepalingen inzake gegevensbescherming van de Eurojust-verordening en Verordening (EU) 2018/1725. 2.   Het is van toepassing op de geheel of gedeeltelijk geautomatiseerde, alsmede op de niet-geautomatiseerde verwerking van persoonsgegevens die in een bestand zijn opgenomen of bedoeld zijn om daarin te worden opgenomen. 3.   Het reglement is van toepassing op alle persoonsgegevens die door Eurojust worden verwerkt, met inbegrip van de persoonsgegevens die zijn opgenomen in de informatie die door Eurojust is opgesteld of ontvangen en in zijn bezit is, in verband met beleidsmaatregelen, activiteiten en besluiten die onder zijn bevoegdheid vallen. Artikel 2 Structuur 1.   Dit reglement is van toepassing op zowel operationele als administratieve persoonsgegevens die door Eurojust worden verwerkt. 2.   Operationele gegevens worden verwerkt overeenkomstig titel II. 3.   Administratieve gegevens worden verwerkt overeenkomstig titel III. TITEL II REGELS VOOR DE VERWERKING VAN OPERATIONELE PERSOONSGEGEVENS HOOFDSTUK I Algemene beginselen voor de verwerking van operationele persoonsgegevens Artikel 3 Verantwoordelijkheid voor de verwerking van operationele persoonsgegevens bij Eurojust Met betrekking tot de verwerking van operationele persoonsgegevens handelt Eurojust, als verwerkingsverantwoordelijke, via de nationale leden die, overeenkomstig artikel 24, lid 1, van de Eurojust-verordening, verantwoordelijk zijn voor het beheer van de zaken die zij hebben geopend bij de uitvoering van hun taken als omschreven in de Eurojust-verordening, of die door hen zijn geopend voor het geval dat Eurojust als college handelt overeenkomstig artikel 5, lid 2, onder a), van de Eurojust-verordening. Artikel 4 Specifieke verwerkingsvoorwaarden De nationale leden die operationele persoonsgegevens van de bevoegde nationale autoriteiten ontvangen, leven de specifieke verwerkingsvoorwaarden na die overeenkomstig artikel 9, leden 3 en 4, van Richtlijn (EU) 2016/680 door de bevoegde nationale autoriteiten worden opgelegd, en stellen die nationale autoriteiten tevens in kennis van de specifieke voorwaarden die op grond van het toepasselijke EU-recht op hen van toepassing zijn en die gelden voor operationele persoonsgegevens die de nationale leden in voorkomend geval aan de nationale autoriteiten verstrekken. Artikel 5 Kwaliteit van de gegevens Indien Eurojust een onnauwkeurigheid vaststelt in de gegevens die het heeft ontvangen van een lidstaat in het kader van een onderzoek of vervolging, dan wel van een instelling, orgaan, of instantie van de Unie, geeft het nationale lid, na overleg met de nationale autoriteiten, instructies om de informatie onverwijld te corrigeren, en stelt het de respectieve lidstaat of de instelling, het orgaan of de instantie van de Unie waarvan het de informatie heeft ontvangen, daarvan op de hoogte. Artikel 6 Beveiliging van gegevens Alle functionarissen van Eurojust worden voldoende voorgelicht over het beveiligingsbeleid van Eurojust en zijn verplicht gebruik te maken van de hun ter beschikking gestelde technische en organisatorische maatregelen, inclusief het volgen van de nodige opleiding, overeenkomstig de toepasselijke voorschriften inzake gegevensbescherming en ‐beveiliging. HOOFDSTUK II Rechten van de betrokkenen Artikel 7 Procedure voor de uitoefening van de rechten van de betrokkenen bij verwerking van operationele persoonsgegevens 1.   Verzoeken met het oog op de uitoefening van de rechten van de betrokkenen worden behandeld door het nationale lid of de nationale leden waaraan het verzoek is gericht. Zij sturen de functionaris voor gegevensbescherming een afschrift van het verzoek ter registratie toe. 2.   Het betrokken nationale lid of de betrokken nationale leden raadplegen de bevoegde autoriteiten van de lidstaten over het op het verzoek te nemen besluit. 3.   De functionaris voor gegevensbescherming verricht zo nodig aanvullende controles in het casemanagementsysteem en brengt het betrokken nationale lid of de betrokken nationale leden op de hoogte van eventuele aanvullende informatie die bij deze controles wordt gevonden. Het betrokken nationale lid of de betrokken nationale leden houden rekening met de door de functionaris voor gegevensbescherming verstrekte informatie en heroverwegen in voorkomend geval het oorspronkelijke besluit. 4.   De juridische en feitelijke redenen waarom het nationale lid of de nationale leden het besluit nemen, worden in het tijdelijke werkbestand betreffende het verzoek in het casemanagementsysteem gedocumenteerd en op verzoek aan de EDPS ter beschikking gesteld. 5.   De functionaris voor gegevensbescherming deelt het besluit van het betrokken nationale lid of de betrokken nationale leden namens Eurojust mee aan de betrokkene, en informeert hem over de mogelijkheid een klacht in te dienen bij de EDPS indien hij niet tevreden is met het besluit, of een rechtsmiddel in te stellen bij het Hof van Justitie. 6.   In de gevallen waarin het verzoek via een nationale toezichthoudende autoriteit is ontvangen, stelt Eurojust deze autoriteit in kennis van het besluit dat door de functionaris voor gegevensbescherming aan de betrokkene is meegedeeld. Artikel 8 Informatie aan derden na rectificatie, beperking of wissing van operationele persoonsgegevens Eurojust neemt passende technische maatregelen om te waarborgen dat in gevallen waarin Eurojust naar aanleiding van een verzoek persoonsgegevens rectificeert, beperkt of wist, automatisch een lijst wordt gegenereerd met de verstrekkers en ontvangers van die gegevens. HOOFDSTUK III Het casemanagementsysteem Artikel 9 Tijdelijke werkbestanden en register in het casemanagementsysteem 1.   Het casemanagementsysteem kent automatisch een uniek referentienummer (identificatienummer) toe aan elk nieuw tijdelijk werkbestand. 2.   Wanneer een nationaal lid dat verantwoordelijk is voor het beheer van een tijdelijk werkbestand zoals omschreven in artikel 24, lid 1, van de Eurojust-verordening, aan een of meer betrokken nationale leden toegang geeft tot een tijdelijk werkbestand of een deel daarvan, zorgt het casemanagementsysteem ervoor dat de gemachtigde gebruikers onder het profiel van het nationaal bureau dat onder de verantwoordelijkheid van het nationaal lid valt, toegang hebben tot de relevante delen van het bestand, maar de door de oorspronkelijke auteur ingevoerde gegevens niet kunnen wijzigen. De gemachtigde gebruikers kunnen evenwel relevante informatie toevoegen aan de nieuwe gedeelten van tijdelijke werkbestanden. Evenzo kan informatie in het register door alle gemachtigde gebruikers worden ingezien, maar uitsluitend door de oorspronkelijke auteur worden gewijzigd. 3.   De functionaris voor gegevensbescherming wordt door het casemanagementsysteem automatisch op de hoogte gesteld van de aanmaak van elk nieuw werkbestand dat persoonsgegevens bevat. 4.   Het casemanagementsysteem zorgt ervoor dat alleen operationele persoonsgegevens als bedoeld in punt 1, onder a) tot en met i), onder k) en onder m), en punt 2 van bijlage II bij de Eurojust-verordening kunnen worden geregistreerd door het betrokken nationale lid dat een tijdelijk werkbestand heeft aangemaakt, overeenkomstig artikel 23, lid 4, en artikel 24, lid 3, van de Eurojust-verordening. 5.   Wanneer nationale leden overeenkomstig artikel 23, lid 6, van de Eurojust-verordening persoonsgegevens tijdelijk wensen op te slaan en te analyseren om te bepalen of die gegevens relevant zijn voor de taken van Eurojust, stellen zij een ontwerp van tijdelijk werkbestand op dat alleen toegankelijk is voor hen en voor degenen die zij hebben gemachtigd binnen het profiel van hun bureau. Na drie maanden moet het ontwerp van tijdelijk werkbestand worden omgezet in een tijdelijk werkbestand in het casemanagementsysteem of automatisch door het systeem worden gewist. Het systeem moet het betrokken nationaal lid waarschuwen voordat deze tijd is verstreken om het te wijzen op de noodzaak een besluit te nemen over het ontwerpbestand. 6.   Het betrokken nationale lid of de betrokken nationale leden zorgen ervoor dat de informatie in het register volstaat voor de uitoefening van de taken van Eurojust als omschreven in artikel 2 van de Eurojust-verordening. Artikel 10 Bijzondere categorieën persoonsgegevens 1.   Eurojust treft passende technische maatregelen om ervoor te zorgen dat de functionaris voor gegevensbescherming automatisch in kennis wordt gesteld van de uitzonderlijke gevallen waarin artikel 27, lid 4, van de Eurojust-verordening wordt toegepast. Het casemanagementsysteem zorgt ervoor dat deze gegevens niet kunnen worden opgenomen in het in artikel 23, leden 1 en 4, van de Eurojust-verordening genoemde register. 2.   Wanneer deze gegevens betrekking hebben op getuigen of slachtoffers in de zin van artikel 27, lid 2, van de Eurojust-verordening, wordt deze informatie niet in het casemanagementsysteem opgeslagen, tenzij de betrokken nationale leden anders besluiten. Het besluit deze gegevens te verwerken wordt gedocumenteerd. Artikel 11 Verwerking van de categorieën van operationele persoonsgegevens genoemd in artikel 27, leden 2 en 3, van de Eurojust-verordening 1.   Eurojust treft passende technische maatregelen om ervoor te zorgen dat de functionaris voor gegevensbescherming automatisch in kennis wordt gesteld van de uitzonderlijke gevallen waarin, voor een bepaalde periode, artikel 27, lid 3, van de Eurojust-verordening wordt toegepast. Het casemanagementsysteem markeert deze gegevens op zodanige wijze dat de persoon die de gegevens in het systeem heeft ingevoerd, wordt herinnerd aan de voorwaarde dat deze gegevens slechts gedurende een bepaalde periode mogen worden bewaard. 2.   Wanneer deze gegevens betrekking hebben op getuigen of slachtoffers in de zin van artikel 27, lid 2, van de Eurojust-verordening, wordt deze informatie niet in het casemanagementsysteem opgeslagen, tenzij de betrokken nationale leden anders besluiten. Het besluit deze gegevens te verwerken wordt gedocumenteerd. Artikel 12 Geautoriseerde toegang tot operationele persoonsgegevens 1.   Elk nationaal lid van Eurojust verstrekt de functionaris voor gegevensbescherming de nodige documenten en informatie met betrekking tot het toegangsbeleid betreffende operationele persoonsgegevens dat overeenkomstig artikel 34 van de Eurojust-verordening binnen zijn nationaal bureau wordt gevoerd. 2.   De nationale leden kunnen per geval besluiten om een specifieke machtiging te verlenen voor toegang tot een tijdelijk werkbestand of delen ervan aan een persoon die geen personeelslid van Eurojust is, maar namens Eurojust werkt en tot een specifieke categorie functionarissen behoort die, overeenkomstig artikel 24, lid 2, van de Eurojust-verordening, vooraf door de administratief directeur van Eurojust is gemachtigd om toegang te krijgen tot het casemanagementsysteem. 3.   De nationale leden zorgen ervoor dat er binnen hun bureaus passende organisatorische regelingen worden getroffen en in acht genomen en dat er goed gebruik wordt gemaakt van de technische en organisatorische maatregelen, onder meer door het volgen van de nodige opleiding, die Eurojust hun ter beschikking stelt. 4.   Overeenkomstig artikel 34 van de Eurojust-verordening kan het college andere personeelsleden van Eurojust machtigen om, indien nodig, toegang te krijgen tot operationele persoonsgegevens als dat nodig is voor de uitvoering van de taken van Eurojust. Artikel 13 Register van de verwerkingsactiviteiten 1.   Het casemanagementsysteem van Eurojust als omschreven in artikel 23 van de Eurojust-verordening, dient als register van alle in artikel 35 van de Eurojust-verordening vermelde verwerkingsactiviteiten, voor zover het operationele persoonsgegevens betreft. 2.   Het casemanagementsysteem van Eurojust omvat een volledig register van de doorgifte en ontvangst van operationele persoonsgegevens aan de hand waarvan de doorgifte van operationele persoonsgegevens kan worden vastgesteld en kan worden achterhaald welke nationale autoriteit of organisatie, derde land of internationale organisatie deze informatie aan Eurojust heeft verstrekt/van Eurojust heeft ontvangen. HOOFDSTUK IV Doorgifte van gegevens aan derde landen of internationale organisaties Artikel 14 Doorgifte van gegevens aan derde landen of internationale organisaties, met inachtneming van passende waarborgen 1.   Het college van Eurojust neemt op verzoek van het betrokken nationale lid of de betrokken nationale leden een besluit over de doorgifte van persoonsgegevens aan derde landen of internationale organisaties overeenkomstig artikel 58, lid 1, van de Eurojust-verordening, na een beoordeling door de functionaris voor gegevensbescherming. 2.   De functionaris voor gegevensbescherming verstrekt de in lid 1 bedoelde beoordeling binnen tien werkdagen. Indien dit vanwege de urgentie noodzakelijk is, zoals aangegeven door het betrokken nationale lid of de betrokken nationale leden, wordt de beoordeling zo spoedig mogelijk verstrekt. In bijzonder complexe gevallen kan de functionaris voor gegevens-bescherming met het betrokken nationale lid of de betrokken nationale leden een langere termijn voor het voltooien van de beoordeling overeenkomen. 3.   Bij de beoordeling door de functionaris voor gegevensbescherming wordt met name ingegaan op de in de overwegingen 51 en 52 van de Eurojust-verordening genoemde kwesties. Indien de functionaris voor gegevensbescherming bij de beoordeling van de geschiktheid van de waarborgen in het specifieke geval een voorbehoud maakt, kan hij de EDPS raadplegen voordat hij een beoordeling van een specifieke doorgifte afgeeft. Artikel 15 Registratie van internationale doorgiften aan derde landen of internationale organisaties in het casemanagementsysteem Het casemanagementsysteem documenteert alle doorgiften van persoonsgegevens aan derde landen of internationale organisaties overeenkomstig artikel 58, lid 3, van de Eurojust-verordening en artikel 94, lid 4, van Verordening (EU) 2018/1725. HOOFDSTUK V Termijnen Artikel 16 Bewaartermijn van operationele persoonsgegevens 1.   Eurojust neemt passende technische maatregelen om ervoor te zorgen dat de in artikel 29 van de Eurojust-verordening omschreven bewaartermijnen van operationele persoonsgegevens in acht worden genomen en dat operationele persoonsgegevens automatisch worden gewist indien er bij de controle geen gemotiveerd besluit wordt genomen over de verdere bewaring ervan. 2.   Het casemanagementsysteem waarborgt in het bijzonder dat na de invoering van de gegevens in een tijdelijk werkbestand om de drie jaar wordt gecontroleerd of de bewaring noodzakelijk is. De controle moet goed worden gedocumenteerd in het systeem, met inbegrip van de motivering voor ieder genomen besluit over de verdere bewaring van operationele persoonsgegevens, en zij wordt automatisch ter kennis van de functionaris voor gegevens-bescherming gebracht. De resultaten van een dergelijk besluit, of van het ontbreken ervan, gelden voor de gehele zaak, zoals vastgesteld in artikel 29, lid 2, van de Eurojust-verordening. 3.   Het casemanagementsysteem markeert in het bijzonder de gegevens die overeenkomstig artikel 27, lid 3, van de Eurojust-verordening voor een bepaalde periode worden bewaard, alsmede de in artikel 27, lid 4, van de Eurojust-verordening genoemde gegevens. Indien de in artikel 27, lid 4, van de Eurojust-verordening bedoelde operationele persoonsgegevens worden opgeslagen voor een periode van meer dan vijf jaar, genereert het casemanagement-systeem een bericht om ervoor te zorgen dat die informatie automatisch aan de EDPS wordt verstrekt. 4.   In uitzonderlijke gevallen, indien een nationaal lid van mening is dat operationele persoonsgegevens moeten worden gearchiveerd in het algemeen belang of voor statistische doeleinden als bedoeld in artikel 29, lid 7, onder e), van de Eurojust-verordening, besluit het college, na het advies van de functionaris voor gegevensbescherming te hebben ingewonnen, of het in het betreffende geval nodig is de gegevens voor dat specifieke doel te bewaren. De EDPS wordt ervan in kennis gesteld wanneer deze procedure wordt toegepast. TITEL III REGELS VOOR DE VERWERKING VAN ADMINISTRATIEVE PERSOONSGEGEVENS Artikel 17 Procedure voor de uitoefening van de rechten van de betrokkenen bij verwerking van administratieve persoonsgegevens 1.   Verzoeken met het oog op de uitoefening van rechten worden rechtstreeks gericht aan de administratief directeur van Eurojust of aan de functionaris voor gegevensbescherming. De functionaris voor gegevensbescherming wordt in ieder geval een afschrift van het verzoek toegestuurd met het oog op registratie. 2.   Zo nodig verleent de functionaris voor gegevensbescherming de betrokkene assistentie en stelt hij specifieke formulieren ter beschikking die de betrokkenen kunnen gebruiken om hun verzoek in te dienen. 3.   De administratief directeur neemt op basis van de informatie van de rechtstreeks bij de verwerking van de persoonsgegevens betrokken administratieve eenheid en van het advies van de functionaris voor gegevensbescherming, een besluit over het specifieke geval. 4.   De functionaris voor gegevensbescherming deelt het besluit van de administratief directeur mee aan de betrokkene en informeert hem over de mogelijkheid een klacht in te dienen bij de EDPS, indien hij niet tevreden is met het besluit van Eurojust. 5.   Het verzoek wordt binnen een maand na de datum van ontvangst volledig behandeld. Afhankelijk van het aantal verzoeken en de complexiteit ervan kan de termijn indien nodig met nog eens twee maanden worden verlengd. De administratief directeur stelt de betrokkene binnen één maand na ontvangst van het verzoek in kennis van een dergelijke verlenging en van de redenen voor de vertraging. De betrokkene kan bij de EDPS een klacht indienen indien Eurojust binnen deze termijn niet op het verzoek heeft beslist. Artikel 18 Termijnen voor administratieve persoonsgegevens 1.   Elke afzonderlijke verwerking van administratieve persoonsgegevens bij Eurojust heeft, in het licht van het omschreven doel van de verwerking en met volledige inachtneming van artikel 4, lid 1, onder d), en artikel 31, lid 1, onder f), van Verordening (EU) 2018/1725, een duidelijke en welomschreven bewaartermijn om ervoor te zorgen dat de administratieve persoonsgegevens niet langer worden bewaard dan nodig is voor de doeleinden waarvoor ze worden verwerkt. Deze termijn wordt vastgesteld voor elke categorie gegevens die wordt verwerkt, en gedocumenteerd in het register van de verwerkingsactiviteiten. 2.   Eurojust bewaart de administratieve persoonsgegevens overeenkomstig lid 1 zolang dit nodig is en in ieder geval niet langer dan de termijnen voor elke categorie verwerkingsactiviteiten als aangegeven in de tabel die bij dit reglement gaat. 3.   De raad van bestuur kan op voorstel van de administratief directeur kortere bewaartermijnen vaststellen dan die welke in de bijlage bij dit reglement zijn opgenomen. TITEL IV SLOTBEPALINGEN Artikel 19 Evaluatie van dit reglement 1.   Dit reglement wordt regelmatig geëvalueerd om te beoordelen of het moet worden gewijzigd. Voor wijzigingen van het reglement geldt dezelfde procedure als die welke in de Eurojust-verordening is vastgesteld voor de goedkeuring ervan. 2.   De EDPS brengt alle voorstellen of aanbevelingen betreffende wijzigingen van het reglement onder de aandacht van het college. Artikel 20 Inwerkingtreding en beëindiging Het reglement wordt bekendgemaakt in het Publicatieblad van de Europese Unie en treedt in werking op de dag na die van de bekendmaking ervan. BIJLAGE Maximumtermijnen voor het bewaren van administratieve persoonsgegevens 1 jaar Gegevensverwerking in verband met de organisatie en het beheer van de evenementen van Eurojust, het beheer van de bedrijfscontinuïteit, het beheer van de bibliotheek van Eurojust en alle andere daarmee verband houdende verwerkingsactiviteiten. 1 jaar Gegevensverwerking in verband met de betrekkingen met de externe partners van Eurojust en het EJN, en de organisatie van de jaarlijkse bijeenkomst van het Adviesforum. 1 jaar Gegevensverwerking in verband met de werking van het personeelscomité van Eurojust en andere daarmee verband houdende verwerkingsactiviteiten. 1 jaar Gegevensverwerking in verband met de werking van het sociaal comité van Eurojust en andere daarmee verband houdende verwerkingsactiviteiten. 3 jaar Gegevensverwerking in verband met het toezicht op de naleving van de Eurojust-wetgeving inzake gegevensbescherming, met inbegrip van de behandeling van de verzoeken van betrokkenen, de samenwerking met de Europese Toezichthouder voor gegevensbescherming en andere daarmee verband houdende verwerkingsactiviteiten. 3 jaar Gegevensverwerking in verband met het beheer van public relations, marketing, pers en media en andere daarmee verband houdende verwerkingsactiviteiten. 7 jaar Gegevensverwerking in verband met de uitvoering van de begroting van Eurojust overeenkomstig de wettelijke verplichtingen: besluiten van het college (bijv. betreffende het financieel reglement aangaande Eurojust), besluiten van de administratieve directeur, besluiten en beleid van Eurojust enz., beheer van dienstreizen en vorderingen, en andere daarmee verband houdende verwerkingsactiviteiten. 7 jaar Gegevensverwerking in verband met de werking van het secretariaat van het genocidenetwerk, het secretariaat van het JIT-netwerk, het EJN en andere daarmee verband houdende verwerkingsactiviteiten. 10 jaar Gegevensverwerking in verband met het dagelijks beheer van de administratie, het personeelsbeheer, de werking van het voorzitterschap en de raad van bestuur, de teams van het college, de uitvoering van de meerjarige programmeringsdocumenten, de jaarplannen en werkprogramma’s, de uitvoering van de begroting en de rekeningen, marketing en public relations, de aanbestedingsprocedures en het contractbeheer, het beheer van zakelijke contacten, de uitvoering van de Eurojust-regels inzake toegang tot documenten, de deelname aan diverse projecten in verband met het juridisch kader en de strategische doelstellingen van Eurojust en andere daarmee verband houdende verwerkingsactiviteiten. 10 jaar Gegevensverwerking in verband met de veiligheids- en beveiligingsdiensten die worden uitgevoerd om de beveiligings- en toegangscontrole te waarborgen met het oog op de bescherming van het gebouw van Eurojust en de belangrijkste activa (materiële activa, werknemers en bezoekers van Eurojust en informatie) en andere daarmee verband houdende verwerkingsactiviteiten. 10 jaar Gegevensverwerking in verband met de toepassing van het Statuut van de ambtenaren van de Europese Unie en de Regeling welke van toepassing is op de andere personeelsleden van de Europese Unie, besluiten van de Commissie, besluiten van administratieve directeur, de besluiten en het beleid van Eurojust met betrekking tot het personeelsbeheer en andere daarmee verband houdende verwerkingsactiviteiten. 10 jaar Gegevensverwerking in verband met IT-governance en IT-beheer van Eurojust en andere daarmee verband houdende verwerkingsactiviteiten. 120 jaar Gegevensverwerking in verband met bestaande rechten en verplichtingen van personeelsleden.",
  "source": "EUR LEX"
}