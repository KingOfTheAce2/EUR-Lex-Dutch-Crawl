{
  "url": "http://www.w3.org/1999/xhtml\">",
  "content": "L_2006071NL.01001101.xml 10.3.2006 NL Publicatieblad van de Europese Unie L 71/11 BESLUIT VAN DE COMMISSIE van 2 februari 2006 houdende goedkeuring namens de Europese Gemeenschap van wijzigingen in de bijlagen bij de Overeenkomst tussen de Europese Gemeenschap en de Verenigde Staten van Amerika inzake sanitaire maatregelen ter bescherming van de volksgezondheid en de diergezondheid bij de handel in levende dieren en dierlijke producten (Kennisgeving geschied onder nummer C(2006) 81) (Voor de EER relevante tekst) (2006/198/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Besluit 98/258/EG van de Raad van 16 maart 1998 betreffende de sluiting van de Overeenkomst tussen de Europese Gemeenschap en de Verenigde Staten van Amerika inzake sanitaire maatregelen ter bescherming van de volksgezondheid en de diergezondheid bij de handel in levende dieren en dierlijke producten ( 1 ) , en met name op artikel 4, derde alinea, Overwegende hetgeen volgt: (1) In zijn vergadering van 27 oktober 2005 heeft het Gezamenlijk Comité van beheer voor de overeenkomst een aanbeveling gedaan met betrekking tot de vaststelling van de gelijkwaardigheid voor visserijproducten. Op grond van die aanbeveling moet bijlage V bij de overeenkomst worden gewijzigd. (2) Deze wijziging dient namens de Gemeenschap te worden goedgekeurd. (3) De in dit besluit vervatte maatregel is in overeenstemming met het advies van het Permanent Comité voor de voedselketen en de diergezondheid, BESLUIT: Artikel 1 Op grond van de aanbeveling van het Gezamenlijk Comité van beheer dat is ingesteld bij artikel 14 van de Overeenkomst tussen de Europese Gemeenschap en de Verenigde Staten van Amerika inzake sanitaire maatregelen ter bescherming van de volksgezondheid en de diergezondheid bij de handel in levende dieren en dierlijke producten, worden de wijzigingen in bijlage V bij die overeenkomst namens de Europese Gemeenschap goedgekeurd. De tekst van de overeenkomst in de vorm van een briefwisseling, waaronder de wijzigingen in bijlage V bij de overeenkomst, is aan dit besluit gehecht. Artikel 2 De directeur-generaal Gezondheid en consumentenbescherming wordt gemachtigd de overeenkomst in de vorm van een briefwisseling te ondertekenen teneinde daardoor de Gemeenschap te binden. Artikel 3 Dit besluit wordt van toepassing op de eerste dag van de maand die volgt op de maand waarin de Verenigde Staten van Amerika de Commissie schriftelijk meedelen dat de interne procedures voor de goedkeuring van de in artikel 1 bedoelde wijzigingen zijn voltooid. Gedaan te Brussel, 2 februari 2006. Voor de Commissie Markos KYPRIANOU Lid van de Commissie ( 1 ) PB L 118 van 21.4.1998, blz. 1 .",
  "source": "EUR LEX"
}