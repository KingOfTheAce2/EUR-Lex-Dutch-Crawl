{
  "url": "http://www.w3.org/1999/xhtml\"><!--",
  "content": "L_2016321NL.01004501.xml 29.11.2016 NL Publicatieblad van de Europese Unie L 321/45 UITVOERINGSVERORDENING (EU) 2016/2080 VAN DE COMMISSIE van 25 november 2016 tot opening van de verkoop van mageremelkpoeder in het kader van een openbare inschrijving DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , Gezien Uitvoeringsverordening (EU) 2016/1240 van de Commissie van 18 mei 2016 houdende uitvoeringsbepalingen voor Verordening (EU) nr. 1308/2013 van het Europees Parlement en de Raad wat betreft openbare interventie en steun voor particuliere opslag ( 2 ) , en met name artikel 28 en artikel 31, lid 1, Overwegende hetgeen volgt: (1) Gelet op de huidige situatie op de markt voor mageremelkpoeder wat het prijsherstel en het hoge niveau van de interventievoorraden betreft, moet de verkoop van mageremelkpoeder uit openbare interventie worden geopend door middel van een inschrijvingsprocedure overeenkomstig Uitvoeringsverordening (EU) 2016/1240. (2) Om de verkoop uit interventie adequaat te beheren, moet worden gespecificeerd vóór welke datum een openbare interventie moet zijn geopend opdat het daaronder vallende mageremelkpoeder voor verkoop beschikbaar zou zijn. (3) Overeenkomstig artikel 28, lid 4, onder b), c) en d), van Uitvoeringsverordening (EU) 2016/1240 moet worden vastgesteld in welke perioden inschrijvingen kunnen worden ingediend, voor welke minimumhoeveelheid een inschrijving kan worden ingediend en wat het bedrag is van de zekerheid die bij indiening van een inschrijving moet worden gesteld. (4) Voor de toepassing van artikel 31, lid 1, van Uitvoeringsverordening (EU) 2016/1240 moeten de termijnen worden vastgelegd waarbinnen de lidstaten de Commissie alle ontvankelijke inschrijvingen moeten melden. (5) Met het oog op een doeltreffende administratie moeten de lidstaten hun meldingen aan de Commissie doen overeenkomstig Verordening (EG) nr. 792/2009 van de Commissie ( 3 ) . (6) Het Comité voor de gemeenschappelijke ordening van de landbouwmarkten heeft binnen de door zijn voorzitter vastgestelde termijn geen advies uitgebracht, HEEFT DE VOLGENDE VERORDENING VASTGESTELD: Artikel 1 Toepassingsgebied De verkoop in het kader van een openbare inschrijving van vóór 1 november 2015 ingeslagen mageremelkpoeder wordt geopend onder de voorwaarden van titel II, hoofdstuk III, van Uitvoeringsverordening (EU) 2016/1240. Artikel 2 Indiening van inschrijvingen 1.   De periode waarin offertes voor de eerste deelinschrijving mogen worden ingediend, loopt af op 13 december 2016 om 11.00 uur (plaatselijke tijd Brussel). 2.   De perioden waarin offertes voor de tweede en de daaropvolgende deelinschrijvingen mogen worden ingediend, beginnen op de eerste werkdag na afloop van de vorige periode. Die perioden eindigen op de eerste en de derde dinsdag van elke maand om 11.00 uur (plaatselijke tijd Brussel). In augustus evenwel eindigt de periode op de vierde dinsdag om 11.00 uur (plaatselijke tijd Brussel) en in december op de tweede dinsdag om 11.00 uur (plaatselijke tijd Brussel). Wanneer de betrokken dinsdag een officiële feestdag is, eindigt de periode op de laatste werkdag die daaraan voorafgaat, om 11.00 uur (plaatselijke tijd Brussel). 3.   De inschrijvingen worden ingediend bij de door de lidstaten erkende betaalorganen ( 4 ) . Artikel 3 Hoeveelheid per inschrijving en meeteenheid De minimumhoeveelheid mageremelkpoeder waarvoor een inschrijving kan worden ingediend, is 20 ton. De voorgestelde prijs is de prijs per 100 kg product. Artikel 4 Zekerheid Bij de indiening van een inschrijving in het kader van de verkoop van mageremelkpoeder wordt een zekerheid van 50 EUR/ton gesteld bij het betaalorgaan waarbij de inschrijving is ingediend. Artikel 5 Melding aan de Commissie De in artikel 31, lid 1, van Verordening (EU) 2016/1240 bedoelde meldingen worden gedaan overeenkomstig Verordening (EG) nr. 792/2009, uiterlijk op de in artikel 2 van de onderhavige verordening bedoelde dagen om 16.00 uur (plaatselijke tijd Brussel). Artikel 6 Inwerkingtreding Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 november 2016. Voor de Commissie, namens de voorzitter, Phil HOGAN Lid van de Commissie ( 1 ) PB L 347 van 20.12.2013, blz. 671 . ( 2 ) PB L 206 van 30.7.2016, blz. 71 . ( 3 ) Verordening (EG) nr. 792/2009 van de Commissie van 31 augustus 2009 tot vaststelling van de uitvoeringsbepalingen voor de kennisgeving door de lidstaten aan de Commissie van de informatie en de documenten ter uitvoering van de gemeenschappelijke marktordening, de regeling voor rechtstreekse betalingen, de afzetbevordering voor landbouwproducten en de regelingen voor de ultraperifere gebieden en de kleinere eilanden in de Egeïsche Zee ( PB L 228 van 1.9.2009, blz. 3 ). ( 4 ) Het adres van de betaalorganen is te vinden op de website van de Europese Commissie http://ec.europa.eu/agriculture/milk/policy-instruments/index_en.htm",
  "source": "EUR LEX"
}