{
  "url": "http://www.w3.org/1999/xhtml\">",
  "content": "C_2005136NL.01000901.xml 3.6.2005 NL Publicatieblad van de Europese Unie C 136/9 ADVIES VAN DE RAAD van 17 februari 2005 over het geactualiseerde stabiliteitsprogramma van Frankrijk, 2004-2008 (2005/C 136/04) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid ( 1 ) , met name op artikel 5, lid 3, Gelet op de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: (1) Op 17 februari 2005 heeft de Raad het geactualiseerde stabiliteitsprogramma van Frankrijk voor de periode 2004-2008 behandeld. Het programma voldoet in grote lijnen aan de gegevensvereisten van de herziene „gedragscode voor de inhoud en de vorm van de stabiliteits- en convergentieprogramma's”. Het programma bevat echter niet de verplichte prognoses voor de totale groei van de werkgelegenheid volgens de definitie van de nationale rekeningen. Frankrijk wordt dan ook verzocht de gegevensvereisten voortaan volledig in acht te nemen. (2) In het macro-economische scenario dat aan het programma ten grondslag ligt, wordt erop gerekend dat de reële BBP-groei in de periode 2004-2008 2,5 % zal bedragen, iets boven het potentiële groeipercentage. Afgaande op de momenteel beschikbare informatie mogen de groeihypothesen van dit scenario aannemelijk worden genoemd, hoewel de groeiprognoses van de Commissie iets lager liggen. Ook de inflatieprognoses van het programma lijken realistisch. (3) De Raad heeft op 3 juni 2003 besloten dat er in Frankrijk een buitensporig tekort bestond en aanbevolen deze buitensporigtekortsituatie uiterlijk in 2004 te corrigeren. In haar op 14 december 2004 goedgekeurde mededeling aan de Raad met als titel „Stand van zaken in Duitsland en Frankrijk wat hun verplichtingen onder de buitensporigtekortprocedure betreft na het arrest van het Hof van Justitie” ( 2 ) , concludeerde de Commissie dat 2005 de uiterste termijn was voor de correctie van het buitensporig tekort, aangezien de juridische gevolgen van de conclusies van de Raad van november 2003 gehandhaafd bleven totdat ze door het Hof nietig waren verklaard. De voornaamste doelstelling van de in het programma geschetste begrotingsstrategie bestaat erin het overheidstekort tegen 2005 onder de 3 % BBP te brengen. Het programma heeft ook tot doel in de loop van de daaropvolgende jaren een gestage daling van het overheidstekort te bewerkstellingen. Verwacht wordt dat het tekort vanaf 2005 geleidelijk zal dalen met 0,6 à 0,7 procentpunt BBP per jaar om in 2008 0,9 % BBP te bedragen. De huidige actualisering bevestigt grotendeels de in het vorige programma geplande aanpassing bij een enigszins gunstiger macro-economisch scenario. Volgens de berekeningen van de Commissie op basis van de prognoses in het programma en de algemeen aanvaarde methode zou het conjunctuurgezuiverde saldo vanaf 2005 eveneens met ongeveer 0,6 à 0,7 procentpunt BBP per jaar verbeteren en zou het in 2008 uitkomen op - 0,7 % BBP. De begrotingsstrategie voor de middellange termijn is, evenals in eerdere geactualiseerde programma's, gebaseerd op het vaststellen van meerjarige doelstellingen voor de stijging van de reële overheidsuitgaven die een vermindering van de uitgavenquote impliceren, met name als gevolg van het uitvoeren van structurele hervormingen. (4) Op basis van de momenteel beschikbare informatie zouden de maatregelen van de Franse autoriteiten toereikend moeten zijn om het tekort in 2005 tot onder 3 % BBP terug te dringen. De begrotingssituatie in Frankrijk blijft evenwel kwetsbaar. Met het oog op de correctie van het buitensporig tekort is het noodzakelijk dat alle geplande maatregelen daadwerkelijk worden toegepast en dat aanvullende maatregelen worden genomen indien er zich ongunstige ontwikkelingen voordoen. Aangezien de in 2005 verwachte daling van het tekort met name het resultaat zal zijn van een eenmalige betaling ten belope van 0,5 % BBP, is de verwachte onderliggende begrotingsaanpassing voor 2005 vrij beperkt. In de jaren na 2005 zou het begrotingsresultaat slechter kunnen zijn dan in het programma wordt voorspeld. Bij het huidige beleid lijkt in het bijzonder de tekortdoelstelling voor 2006 aan risico's onderhevig te zijn, aangezien er voor dat jaar belastingverlagingen zijn aangekondigd en belangrijke eenmalige inkomsten zullen wegvallen. Omdat voorts de in de vorige geactualiseerde programma's vastgestelde uitgavendoelstellingen bij lange na niet zijn gehaald, lijken de uitgaven- en de tekortdoelstelling voor de periode 2006-2008 bij het huidige beleid moeilijk te verwezenlijken. Er zijn structurele hervormingen uitgevoerd (Loi Organique relative aux Lois de Finances, onafhankelijk comité van toezicht voor het beheer van de gezondheidszorg). Deze hervormingen zijn duidelijke stappen in de goede richting en zouden de begrotingsdoelstellingen dichterbij moeten brengen. (5) In het licht van deze risicobeoordeling lijkt de in het programma uitgestippelde begrotingsstrategie ontoereikend te zijn voor het verschaffen van een veiligheidsmarge die groot genoeg is om te voorkomen dat het tekort vóór 2007 bij normale macro-economische fluctuaties de drempel van 3 % BBP overschrijdt. Voorts volstaat de strategie evenmin om in de loop van de programmaperiode een begrotingssituatie te bewerkstellingen die vrijwel in evenwicht is, hetgeen de middellangetermijndoelstelling is die volgens het stabiliteits- en groeipact moet worden nagestreefd. (6) Volgens de ramingen lag de schuldquote in 2004 met 64,8 % BBP boven de in het Verdrag vastgelegde referentiewaarde van 60 % BBP. In het programma wordt ervan uitgegaan dat de schuldquote vanaf 2006 daalt en in 2008 62 % BBP bedraagt. De ontwikkeling van de schuldquote is aan dezelfde risico's onderhevig als de tekortdoelstellingen. (7) Wat de houdbaarheid van de openbare financiën op de lange termijn betreft, lijkt Frankrijk nog steeds enig gevaar te lopen. De uitvoering van belangrijke structurele hervormingen in het pensioenstelsel en de gezondheidszorg, die respectievelijk in 2003 en in 2004 tot stand zijn gebracht, hebben de uitgangspositie van het land verbeterd. Verdere inspanningen (nog meer begrotingsconsolidatie en hervormingen) zullen evenwel nodig zijn om de houdbaarheid van de overheidsfinanciën de komende jaren volledig te kunnen garanderen. (8) Het in het geactualiseerde programma 2004 geschetste economische beleid is gedeeltelijk in overeenstemming met de aanbevelingen in de globale richtsnoeren voor het economisch beleid, met name die welke gevolgen hebben voor het begrotingsbeleid. Frankrijk heeft belangrijke structurele hervormingen uitgevoerd, in het bijzonder op het gebied van de gezondheidszorg en het pensioenstelsel, waardoor het zich in een betere positie bevindt om de gevolgen van de vergrijzing op te vangen. Het conjunctuurgezuiverde saldo zal in 2004 met 0,4 % BBP zijn gereduceerd, minder dan werd aanbevolen. Wel zijn de meevallers in de inkomsten van de Staat volledig naar tekortreductie gegaan. Al met al is de in de actualisering 2004 geplande aanpassing op middellange termijn weliswaar aanzienlijk maar met onzekerheden omgeven. Tijdens de programmaperiode zal de aanpassing niet leiden tot een vrijwel evenwichtige begrotingssituatie. Gezien deze beoordeling acht de Raad het wenselijk dat Frankrijk: i) het nodige doet om het buitensporige tekort in 2005 te corrigeren; ii) erop toeziet dat in de jaren na 2005 de begrotingsconsolidatie wordt voortgezet zodat in 2008 een begrotingssituatie kan worden bewerkstelligd die vrijwel in evenwicht is; en iii) de structurele hervormingen voortzet en de uitgaven in de hand houdt om ervoor te zorgen dat de in het programma vastgestelde meerjarige uitgavendoelstellingen worden gehaald. Vergelijking van de belangrijkste macro-economische en budgettaire prognoses 2004 2005 2006 2007 2008 Reëel BBP (Verandering in %) SP dec. 2004 2,5 2,5 2,5 2,5 2,5 COM okt. 2004 2,4 2,2 2,2 n.b. n.b. SP dec. 2003 1,7 2,5 2,5 2,5 n.b. HICP-inflatie (%) SP dec. 2004 2,2 1,8 1,5 1,5 1,5 COM okt. 2004 2,3 2,0 1,8 n.b. n.b. SP dec. 2003 1,5 1,5 1,5 1,5 n.b. Overheidssaldo (% BBP) SP dec. 2004 -3,6 -2,9 -2,2 -1,6 -0,9 COM okt. 2004 -3,7 -3,0 -3,3 n.b. n.b. SP dec. 2003 -3,55 -2,9 -2,2 -1,5 n.b. Primair saldo (% BBP) SP dec. 2004 -0,7 0,1 0,8 1,5 2,2 COM okt. 2004 -0,7 -0,1 -0,4 n.b. n.b. SP dec. 2003 -0,6 0,1 0,9 1,6 n.b. Conjunctuurgezuiverd saldo (% BBP) SP dec. 2004 ( 3 ) -3,4 -2,7 -2,0 -1,4 -0,7 COM okt. 2004 -3,5 -2,8 -3,1 n.b. n.b. SP dec. 2003 ( 3 ) -3,2 -2,6 -1,9 -1,3 n.b. Bruto-overheidsschuld (% BBP) SP dec. 2004 64,8 65,0 64,6 63,6 62,0 COM okt. 2004 64,9 65,5 66,3 n.b. n.b. SP dec. 2003 62,8 63,2 62,8 61,8 n.b. Stabiliteitsprogramma (SP); najaarsprognoses 2004 van de diensten van de Commissie (COM); berekeningen van de diensten van de Commissie. ( 1 ) PB L 209 van 2.8.1997, blz. 1 . ( 2 ) Document COM(2004) 813 van 14 december 2004. ( 3 ) Berekeningen van de diensten van de Commissie op basis van de in het programma voorkomende informatie. Bronnen: Stabiliteitsprogramma (SP); najaarsprognoses 2004 van de diensten van de Commissie (COM); berekeningen van de diensten van de Commissie.",
  "source": "EUR LEX"
}