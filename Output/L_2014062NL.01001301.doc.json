{
  "url": "http://www.w3.org/1999/xhtml\">",
  "content": "L_2014062NL.01001301.xml 4.3.2014 NL Publicatieblad van de Europese Unie L 62/13 VERORDENING (EU) Nr. 202/2014 VAN DE COMMISSIE van 3 maart 2014 tot wijziging van Verordening (EU) nr. 10/2011 betreffende materialen en voorwerpen van kunststof, bestemd om met levensmiddelen in contact te komen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1935/2004 van het Europees Parlement en de Raad van 27 oktober 2004 inzake materialen en voorwerpen bestemd om met levensmiddelen in contact te komen en houdende intrekking van de Richtlijnen 80/590/EEG en 89/109/EEG ( 1 ) , en met name artikel 5, lid 1, artikel 11, lid 3, en artikel 12, lid 6, Overwegende hetgeen volgt: (1) Bijlage I bij Verordening (EU) nr. 10/2011 van de Commissie ( 2 ) bevat een EU-lijst van stoffen die voor de vervaardiging van materialen en voorwerpen van kunststof mogen worden gebruikt („EU-lijst van toegelaten stoffen”). (2) Op 24 juli 2012 heeft de Europese Autoriteit voor voedselveiligheid gunstige wetenschappelijke beoordelingen uitgebracht voor twee nieuwe stoffen, namelijk 2-fenyl-3,3-bis(4-hydroxyfenyl)ftaalimidine ( 3 ) en 1,3-bis(isocyanatomethyl)benzeen ( 4 ) . Die stoffen moeten nu op de EU-lijst van toegelaten stoffen worden geplaatst met de FCM-stofnummers 872 en 988. (3) Uit de wetenschappelijke beoordeling van de stof met FCM-stofnummer 988 blijkt dat de migratie van het hydrolyseproduct ervan, 1,3-benzeendimethaanamine, gecontroleerd moet worden. 1,3-Benzeendimethaanamine is al toegelaten onder FCM-stofnummer 421. Aangezien de migratie van de stoffen met FCM-stofnummers 421 en 988 wordt gecontroleerd aan de hand van de migratie van de stof met FCM-stofnummer 421, moet een groepsbeperking voor beide stoffen worden ingevoerd. Daarom moet de toelating van de stof met FCM-stofnummer 421 worden gewijzigd en moet de groepsbeperking in tabel 2 van bijlage I bij Verordening (EU) nr. 10/2011 worden opgenomen. (4) De stof met FCM-stofnummer 340 (dicyaandiamide) is zonder specifieke migratielimiet toegelaten als additief in kunststoffen in tabel 1 van bijlage I bij Verordening (EU) nr. 10/2011. In het advies in de 33e reeks verslagen van het Wetenschappelijk Comité voor de menselijke voeding ( 5 ) is een toelaatbare dagelijkse inname (TDI) van 1 mg/kg lichaamsgewicht vastgesteld, wat leidt tot een specifieke migratielimiet (SML) van 60 mg/kg levensmiddel. Die limiet valt samen met de algemene specifieke migratielimiet die in artikel 11, lid 2, van Verordening (EU) nr. 10/2011 is vastgesteld. Aangezien echter de SML van 60 mg/kg is afgeleid van een toxicologische drempelwaarde als de TDI, moet de SML uitdrukkelijk vermeld worden in bijlage I bij Verordening (EU) nr. 10/2011. (5) Om de administratieve last voor de exploitanten van bedrijven te beperken moeten materialen en voorwerpen van kunststof die wettelijk in de handel zijn gebracht op grond van de vereisten in Verordening (EU) nr. 10/2011 en die niet aan deze verordening voldoen, tot en met 24 maart 2015 in de handel kunnen worden gebracht. Zij moeten in de handel kunnen blijven totdat de voorraden zijn uitgeput. (6) Verordening (EU) nr. 10/2011 moet derhalve dienovereenkomstig worden gewijzigd. (7) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) nr. 10/2011 wordt gewijzigd overeenkomstig de bijlage bij deze verordening. Artikel 2 Materialen en voorwerpen van kunststof die vóór 24 maart 2014 wettelijk in de handel zijn gebracht en die niet aan deze verordening voldoen, mogen verder tot en met 24 maart 2015 in de handel worden gebracht. Die materialen en voorwerpen van kunststof mogen in de handel blijven totdat de voorraden zijn uitgeput. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 maart 2014. Voor de Commissie De voorzitter José Manuel BARROSO ( 1 ) PB L 338 van 13.11.2004, blz. 4 . ( 2 ) Verordening (EU) nr. 10/2011 van de Commissie van 14 januari 2011 betreffende materialen en voorwerpen van kunststof, bestemd om met levensmiddelen in contact te komen ( PB L 12 van 15.1.2011, blz. 1 ). ( 3 ) EFSA Journal 2012; 10(7):2825. ( 4 ) EFSA Journal 2012; 10(7):2824. ( 5 ) Reports of the Scientific Committee for Food, 33e reeks, blz. 31, Bureau voor officiële publicaties der Europese Gemeenschappen, Luxemburg, 1995, ISBN 92-826-9275-2. BIJLAGE Bijlage I bij Verordening (EU) nr. 10/2011 wordt als volgt gewijzigd: 1) Tabel 1 wordt als volgt gewijzigd: a) de vermelding betreffende de stof met FCM-stofnummer 340 (dicyaandiamide) komt als volgt te luiden: „340 47440 0000461-58-5 dicyaandiamide ja neen neen 60 ” b) de vermelding betreffende de stof met FCM-stofnummer 421 (1,3-benzeendimethaanamine) komt als volgt te luiden: „421 13000 0001477-55-0 1,3-benzeendimethaanamine neen ja neen (34)” c) de volgende vermelding wordt in numerieke volgorde ingevoegd: „872 0006607-41-6 2-fenyl-3,3-bis(4-hydroxyfenyl)ftaalimidine neen ja neen 0,05 Alleen voor gebruik als comonomeer in polycarbonaatcopolymeren (20)” d) de volgende vermelding wordt toegevoegd: „988 3634-83-1 1,3-bis(isocyanatomethyl)benzeen neen ja neen (34) De SML(T) geldt voor de migratie van het hydrolyseproduct van de stof, 1,3-benzeendimethaanamine Alleen voor gebruik als comonomeer bij de vervaardiging van een tussenlaagcoating op een polymeerfilm van poly(ethyleentereftalaat) in een meerlaagse film” 2) In tabel 2 wordt de volgende vermelding toegevoegd: „34 421 988 0,05 Uitgedrukt als 1,3-benzeendimethaanamine” 3) In tabel 3 wordt de volgende vermelding toegevoegd: „(20) De stof bevat aniline als verontreiniging; gecontroleerd moet worden of de beperking voor primaire aromatische aminen van bijlage II, punt 2, wordt nageleefd.”",
  "source": "EUR LEX"
}