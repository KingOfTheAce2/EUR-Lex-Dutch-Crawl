{
  "url": "http://www.w3.org/1999/xhtml\"><!--",
  "content": "L_2021197NL.01006801.xml 4.6.2021 NL Publicatieblad van de Europese Unie L 197/68 VERORDENING (EU) 2021/899 VAN DE COMMISSIE van 3 juni 2021 tot wijziging van Verordening (EU) nr. 142/2011 wat overgangsmaatregelen voor de uitvoer van vleesbeendermeel als brandstof betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1069/2009 van het Europees Parlement en de Raad van 21 oktober 2009 tot vaststelling van gezondheidsvoorschriften inzake niet voor menselijke consumptie bestemde dierlijke bijproducten en afgeleide producten en tot intrekking van Verordening (EG) nr. 1774/2002 ( 1 ) , en met name artikel 43, lid 3, eerste alinea, Overwegende hetgeen volgt: (1) Bij Verordening (EU) nr. 142/2011 van de Commissie ( 2 ) zijn volksgezondheidsvoorschriften en veterinairrechtelijke voorschriften vastgesteld voor het in de handel brengen en de uitvoer van dierlijke bijproducten en afgeleide producten. (2) In artikel 12 van Verordening (EG) nr. 1069/2009, in samenhang met artikel 7, lid 2, van die verordening is bepaald dat vleesbeendermeel (VBM) van categorie 1 moet worden verwijderd door verbranding, meeverbranding of storting, of kan worden verstookt als brandstof om te voorkomen dat het opnieuw in de voederketen terechtkomt en dat deze wordt verontreinigd. (3) De bevoegde autoriteiten van Ierland hebben hun voornemen meegedeeld om uiterlijk eind 2023 eigen verbrandingscapaciteit voor vleesbeendermeel van categorie 1-materiaal op te zetten, en hebben verzocht om gedurende een overgangsperiode de traditionele handelsstromen van VBM van categorie 1-materiaal bestemd voor verwijdering in het Verenigd Koninkrijk toe te staan. (4) Na beoordeling van het verzoek van Ierland acht de Commissie het, gezien de bijzondere geografische ligging van die lidstaat, noodzakelijk regels vast te stellen in bijlage XIV, hoofdstuk V, bij Verordening (EU) nr. 142/2011 op grond waarvan Ierland de uitvoer naar het Verenigd Koninkrijk van VBM van categorie 1-materiaal dat voldoet aan de eisen voor het in de handel brengen ervan met het oog op verbranding tot en met 31 december 2023 kan toestaan, onverminderd de toepassing van het Unierecht op en in het Verenigd Koninkrijk met betrekking tot Noord-Ierland overeenkomstig het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie, en met name artikel 5, lid 4, van het Protocol inzake Ierland en Noord-Ierland, in samenhang met bijlage 2 bij dat protocol, en onverminderd artikel 6, lid 1, van dat protocol, dat verplaatsingen van VBM van categorie 1-materiaal als brandstof naar andere delen van het Verenigd Koninkrijk dan Noord-Ierland toestaat. (5) Bijlage XIV bij Verordening (EU) nr. 142/2011 moet daarom dienovereenkomstig worden gewijzigd. (6) Om de continuïteit van de bestaande handelsstromen na het einde van de overgangsperiode te waarborgen, moet deze verordening van toepassing zijn met ingang van 1 januari 2021 en moet zij derhalve met spoed in werking treden op de derde dag na die van de bekendmaking ervan in het Publicatieblad van de Europese Unie . (7) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage XIV, hoofdstuk V, bij Verordening (EU) nr. 142/2011 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2021. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 juni 2021. Voor de Commissie De voorzitter Ursula VON DER LEYEN ( 1 ) PB L 300 van 14.11.2009, blz. 1 . ( 2 ) Verordening (EU) nr. 142/2011 van de Commissie van 25 februari 2011 tot uitvoering van Verordening (EG) nr. 1069/2009 van het Europees Parlement en de Raad tot vaststelling van gezondheidsvoorschriften inzake niet voor menselijke consumptie bestemde dierlijke bijproducten en afgeleide producten en tot uitvoering van Richtlijn 97/78/EG van de Raad wat betreft bepaalde monsters en producten die vrijgesteld zijn van veterinaire controles aan de grens krachtens die richtlijn ( PB L 54 van 26.2.2011, blz. 1 ). BIJLAGE In de tabel in bijlage XIV, hoofdstuk V, bij Verordening (EU) nr. 142/2011 wordt de volgende nieuwe rij toegevoegd: “3 Vleesbeendermeel van categorie 1-materiaal Vleesbeendermeel (VBM) van categorie 1-materiaal dat als brandstof is bestemd, mag alleen onder de volgende voorwaarden van Ierland naar het Verenigd Koninkrijk ( * ) worden uitgevoerd: a) de bevoegde autoriteit van Ierland heeft de uitvoer naar de stookinstallatie in het Verenigd Koninkrijk tot uiterlijk 31 december 2023 toegestaan, mits dergelijke verplaatsingen van voor verwijdering bestemd VBM van categorie 1-materiaal uit die lidstaat vóór 1 januari 2021 hebben plaatsgevonden onder de voorwaarden van artikel 6, leden 6, 7 en 8; b) de verbranding van ingevoerd VBM van categorie 1-materiaal in de stookinstallatie van bestemming is toegestaan in de door het Verenigd Koninkrijk afgegeven invoervergunning; c) het VBM van categorie 1-materiaal: — is uitsluitend verkregen uit verwerking volgens verwerkingsmethode 1 (sterilisatie onder druk), 2, 3, 4 of 5 als bedoeld in bijlage IV, hoofdstuk III; — is gemerkt overeenkomstig bijlage VIII, hoofdstuk V; d) de zending VBM wordt in verzegelde containers rechtstreeks vanuit het in artikel 24, lid 1, punt a) of punt j), ii), van Verordening (EG) nr. 1069/2009 bedoelde verwerkingsbedrijf of opslagbedrijf naar de stookinstallatie van bestemming verzonden; e) de exploitanten leggen zendingen VBM voor aan de grenscontrolepost van vertrek; f) de bevoegde autoriteit van de grenscontrolepost van vertrek voert officiële controles uit op de in punt e) bedoelde zendingen, met name op de integriteit van het zegel. Indien de integriteit van het zegel is aangetast, zijn de voorschriften van artikel 138, lid 2, punten d) en g), van Verordening (EU) 2017/625 van het Europees Parlement en de Raad ( ** ) van toepassing; g) de bevoegde autoriteit van de grenscontrolepost stelt de in vak I.4 van het handelsdocument vermelde bevoegde autoriteit via Traces in kennis van de aankomst van de zending op het punt van vertrek en, wanneer van toepassing, van het resultaat van de controle van het zegel en van de getroffen corrigerende maatregelen. De voor het verwerkingsbedrijf van oorsprong verantwoordelijke bevoegde autoriteit voert risicogebaseerde officiële controles uit om na te gaan of aan de eerste alinea is voldaan en of voor elke zending VBM via Traces bevestiging van de op het punt van vertrek uitgevoerde controle is ontvangen van de bevoegde autoriteit van de grenscontrolepost. In geval van niet-naleving kan de bevoegde autoriteit dergelijke verplaatsingen van een zending VBM van categorie 1-materiaal dat bestemd is als brandstof uit hoofde van artikel 138, lid 2, punt d), van Verordening (EU) 2017/625 verbieden. ( * ) Overeenkomstig het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie, en met name artikel 5, lid 4, van het Protocol inzake Ierland en Noord-Ierland, in samenhang met bijlage 2 bij dat protocol, gelden vermeldingen van het Verenigd Koninkrijk in deze bijlage niet voor Noord-Ierland. ( ** ) Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( PB L 95 van 7.4.2017, blz. 1 ).”.",
  "source": "EUR LEX"
}