{
  "url": "http://www.w3.org/1999/xhtml\">",
  "content": "L_2017194NL.01000101.xml 26.7.2017 NL Publicatieblad van de Europese Unie L 194/1 UITVOERINGSVERORDENING (EU) 2017/1374 VAN DE RAAD van 25 juli 2017 tot uitvoering van Verordening (EU) nr. 269/2014 betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 269/2014 van de Raad van 17 maart 2014 betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen ( 1 ) , en met name artikel 14, leden 1 en 3, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 17 maart 2014 Verordening (EU) nr. 269/2014 vastgesteld. (2) De Raad heeft één afzonderlijke plaatsing op de lijst in bijlage I bij Verordening (EU) nr. 269/2014 herzien. De vermelding voor deze persoon moet worden gewijzigd. (3) Bijlage I bij Verordening (EU) nr. 269/2014 dient derhalve dienovereenkomstig te worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) nr. 269/2014 wordt overeenkomstig de bijlage bij deze verordening gewijzigd. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 juli 2017. Voor de Raad De voorzitter M. MAASIKAS ( 1 ) PB L 78 van 17.3.2014, blz. 6 . BIJLAGE In bijlage I bij Verordening (EU) nr. 269/2014 wordt in de rubriek „Personen” vermelding 92 vervangen door: Naam Identificatiegegevens Motivering Datum van opneming op de lijst „92 Arkady Romanovich ROTENBERG, Arkadii Romanovich ROTENBERG (Аркадий Романович РОТЕНБЕРГ) Geboortedatum: 15.12.1951 Geboorteplaats: Leningrad (Sint-Petersburg) Arkady Rotenberg is een prominente Russische zakenman met nauwe persoonlijke banden met president Poetin. Sinds maart 2014 heeft Rotenberg, of hebben zijn ondernemingen, overheidscontracten gekregen voor in totaal meer dan 7 miljard USD. Rotenberg voerde in 2015 de jaarlijkse lijst van overheidscontracten op basis van waarde aan, nadat de Russische regering hem contracten had gegund ter waarde van 555 miljard RUB. Veel van deze contracten waren gegund zonder formele mededingingsprocessen. Op 30 januari 2015 heeft premier Dmitry Medvedev een decreet ondertekend waarbij aan Rotenbergs onderneming Stroygazmontazh een overheidsopdracht werd gegund voor de bouw van de Kerch-brug van Rusland naar de illegaal geannexeerde autonome republiek de Krim. Door middel van deze contracten heeft hij financieel baat gehad bij de Russische beleidsmakers die verantwoordelijk zijn voor de inlijving van de Krim of de destabilisatie van het oosten van Oekraïne. Hij is eigenaar van de onderneming Stroygazmontazh waaraan een overheidsopdracht is gegund voor de bouw van de Kerch-brug van Rusland naar de illegaal geannexeerde autonome republiek de Krim, waarmee de integratie van de Krim in de Russische Federatie wordt geconsolideerd en de territoriale integriteit van Oekraïne verder wordt ondermijnd. Ook is in januari 2017 aan Stroygazmontazh de overheidsopdracht ter waarde van 17 miljard RUB gegund voor de aanleg van een spoorlijn op de Kerch-brug waardoor de territoriale integriteit van Oekraïne eveneens verder wordt ondermijnd. Hij is voorzitter van de raad van bestuur van uitgeverij Prosvescheniye, die met name verantwoordelijk is voor het project „Aan de kinderen van Rusland: Adres: de Krim”, een pr-campagne die erop gericht was de kinderen van de Krim ervan te overtuigen dat zij nu Russische burgers zijn en in Rusland wonen, en aldus bijdroeg aan het beleid van de Russische regering voor de integratie van de Krim in Rusland. 30.7.2014”",
  "source": "EUR LEX"
}