{
  "url": "http://www.w3.org/1999/xhtml\">",
  "content": "L_2009164NL.01006401.xml 26.6.2009 NL Publicatieblad van de Europese Unie L 164/64 BESLUIT VAN DE COMMISSIE van 22 juni 2009 betreffende een financiële bijdrage aan het Trustfonds 911100MTF/INT/003/EEC (TFEU 970089129) ter bestrijding van mond-en-klauwzeer buiten de Gemeenschap (2009/492/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 13, Overwegende hetgeen volgt: (1) In Beschikking 90/424/EEG is de procedure vastgesteld voor de financiële bijdrage van de Gemeenschap in de kosten van specifieke veterinaire maatregelen. Bestrijding van mond-en-klauwzeer valt ook onder die maatregelen. Volgens die beschikking kunnen door de Gemeenschap vastgestelde maatregelen ter bestrijding van mond-en-klauwzeer buiten de Gemeenschap, vooral om risicogebieden binnen de Gemeenschap te beschermen, in aanmerking komen voor een financiële bijdrage van de Gemeenschap. (2) Naar aanleiding van de grote epizoötieën van mond-en-klauwzeer (MKZ) eind jaren vijftig, zowel in de Gemeenschap als in de omringende landen, is in het kader van de Voedsel- en Landbouworganisatie (FAO) van de Verenigde Naties de Commissie voor de bestrijding van mond-en-klauwzeer (EUFMD — European Commission for the Control of Foot-and-Mouth Disease) opgericht. (3) In de jaren zestig zijn in verband met het toenemende gevaar voor de insleep van exotische MKZ-stammen in Europa de bij de EUFMD aangesloten landen opgeroepen om een Trustfonds op te richten met het oog op noodmaatregelen in de Balkan, de belangrijkste route voor insleep van het virus. Later werd het fonds opgesplitst in Trustfonds 911100MTF/003/EEC, gefinancierd door de bij de EUFMD aangesloten lidstaten van de Europese Gemeenschap, en Trustfonds 909700MTF/004/MUL, gefinancierd door de bij de EUFMD aangesloten landen die op dat ogenblik geen lidstaat van de Europese Gemeenschap waren. (4) Ingevolge artikel 4 van Richtlijn 90/423/EEG van de Raad ( 2 ) is preventieve vaccinatie tegen MKZ in de hele Gemeenschap in 1991 gestaakt. (5) Bij Richtlijn 2003/85/EG van de Raad van 29 september 2003 tot vaststelling van communautaire maatregelen voor de bestrijding van mond-en-klauwzeer ( 3 ) is bevestigd dat preventieve vaccinatie verboden is en zijn de mogelijkheden voor noodvaccinatie tegen MKZ uitgebreid. (6) Aangezien sinds 1992 een aantal uitbraken van MKZ zijn gemeld, vooral in delen van de Gemeenschap die aan endemisch besmette derde landen grenzen, en zich in 2001 in enkele lidstaten een grote epizoötie heeft voorgedaan, is uiterste waakzaamheid en paraatheid voor deze ziekte geboden, evenals internationale samenwerking. (7) Daarnaast hebben zich de laatste jaren uitbraken en soms ernstige epizoötieën voorgedaan in buurlanden van EU-lidstaten die een gevaar kunnen vormen voor de gezondheidsstatus van de voor deze ziekte gevoelige dieren in de Gemeenschap. (8) Wegens het opduiken van nieuwe topotypen van het virus en de steeds gebrekkiger wordende bestrijdingsmaatregelen in sommige regio’s heeft de Commissie, in nauwe samenwerking met de EUFMD en via Trustfonds 911100MTF/003/EEC, steun verleend voor noodvaccinatiecampagnes in Turkije en Trans-Kaukasië. (9) De Gemeenschap en de Verenigde Naties hebben op 29 april 2003 een nieuwe financiële en administratieve kaderovereenkomst ondertekend ter ondersteuning van de overeenkomst tussen de Commissie van de Europese Gemeenschappen en de Voedsel- en Landbouworganisatie van de Verenigde Naties van 17 juli 2003. (10) Overeenkomstig Beschikking 2005/436/EG van de Commissie van 13 juni 2005 inzake communautaire samenwerking met de Voedsel- en Landbouworganisatie (FAO), in het bijzonder met betrekking tot activiteiten van de Commissie voor de bestrijding van mond-en-klauwzeer ( 4 ) heeft de Commissie op 1 september 2005 een uitvoeringsovereenkomst ondertekend, getiteld „Implementing Agreement MTF/INT/003/EEC911100 (TFEU970089129) on EC Funded Permanent Activities carried out by the FAO European Commission for the Control of Foot-and-Mouth Disease”, die liep van 1 januari 2005 tot en met 31 december 2008. (11) Die uitvoeringsovereenkomst moet worden hernieuwd en de bijdrage van de Gemeenschap aan Trustfonds 911100MTF/INT/003/EEC moet worden vastgesteld. (12) Gezien de uitbreidingen van de Europese Unie in 2004 en 2007 moet de bijdrage van de Gemeenschap worden vastgesteld op maximaal 8 000 000 EUR voor een periode van vier jaar. De begroting van het Trustfonds voor 2009 moet worden opgesteld op basis van het eindsaldo per 31 december 2008, vermeerderd met een bijdrage van de Gemeenschap om het totale bedrag op het equivalent van 2 000 000 EUR in Amerikaanse dollar te brengen. Latere uitgaven moeten worden gecompenseerd via jaarlijkse stortingen. (13) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, BESLUIT: Artikel 1 1.   Het eindsaldo van Trustfonds 911100MTF/INT/003/EEC (TFEU 970089129) („het Trustfonds”) per 31 december 2008 wordt vastgesteld op 677 855 EUR. 2.   De financiële bijdrage van de Gemeenschap aan het Trustfonds bedraagt ten hoogste 8 000 000 EUR voor een periode van vier jaar met ingang van 1 januari 2009. 3.   De eerste betaling van het in lid 2 bedoelde bedrag voor 2009 bestaat uit: a) het in lid 1 bedoelde eindsaldo; b) een bijdrage van de Gemeenschap om het totaal van het Trustfonds op het equivalent van 2 000 000 EUR in Amerikaanse dollar te brengen. 4.   De door het Trustfonds in 2009, 2010, 2011 en 2012 gedane uitgaven worden gecompenseerd door de jaarlijkse bijdrage van de Gemeenschap die wordt betaald in respectievelijk 2010, 2011, 2012 en 2013. De betalingen worden evenwel slechts gedaan voor zover daartoe kredieten beschikbaar zijn op de EU-begroting. 5.   De in lid 4 bedoelde jaarlijkse bijdragen van de Gemeenschap worden gebaseerd op het financiële verslag dat door de EUFMD wordt overgelegd, hetzij tijdens de jaarlijkse vergadering van het uitvoerend comité, hetzij tijdens de tweejaarlijkse algemene vergadering van de EUFMD, vergezeld van de nodige bewijsstukken overeenkomstig de ter zake geldende regels van de FAO. Artikel 2 1.   De Commissie en de FAO sluiten een uitvoeringsovereenkomst voor de aanwending en het beheer van het Trustfonds voor een periode van vier jaar met ingang van 1 januari 2009. 2.   Het Trustfonds wordt gezamenlijk door de Commissie en de EUFMD beheerd overeenkomstig de in lid 1 bedoelde uitvoeringsovereenkomst. Gedaan te Brussel, 22 juni 2009. Voor de Commissie Androulla VASSILIOU Lid van de Commissie ( 1 ) PB L 224 van 18.8.1990, blz. 19 . ( 2 ) PB L 224 van 18.8.1990, blz. 13 . ( 3 ) PB L 306 van 22.11.2003, blz. 1 . ( 4 ) PB L 151 van 14.6.2005, blz. 26 .",
  "source": "EUR LEX"
}