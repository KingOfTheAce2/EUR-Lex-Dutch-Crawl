{
  "url": "http://www.w3.org/1999/xhtml\">",
  "content": "C_2010140NL.01000601.xml 29.5.2010 NL Publicatieblad van de Europese Unie C 140/6 ADVIES VAN DE RAAD over het geactualiseerde stabiliteitsprogramma van Frankrijk voor de periode 2009-2013 2010/C 140/02 DE RAAD VAN DE EUROPESE UNIE, Gelet op het Verdrag betreffende de werking van de Europese Unie, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid ( 1 ) , en met name op artikel 5, lid 3, Gezien de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: (1) Op 26 april 2010 heeft de Raad het geactualiseerde stabiliteitsprogramma van Frankrijk voor de periode 2009-2013 behandeld. (2) De economische activiteit in Frankrijk verloor in de loop van 2008 haar dynamiek en liep in het vierde kwartaal en het eerste kwartaal van 2009 sterk terug. Vanaf het tweede kwartaal van 2009 trad een herstel op, onder impuls van in Frankrijk en in de buurlanden genomen stimuleringsmaatregelen. Een belangrijke uitdaging voor het economische beleid is de situatie van de overheidsfinanciën. Met name sinds 2002 ligt het tekort in Frankrijk boven of dicht bij de referentiewaarde van 3 % van het bbp, wat vooral een gevolg is van ontoereikende consolidatie-inspanningen. Tegen die achtergrond liep tussen 2002 en 2007 een buitensporigtekortprocedure ten aanzien van Frankrijk en heeft het land in mei 2008 een beleidsadvies van de Commissie gekregen. Nadat bekend werd dat het tekort in 2008 boven de norm van 3 % van het bbp was uitgekomen, is in februari 2009 een nieuwe buitensporigtekortprocedure ingeleid. In het kader van deze procedure dient het buitensporige tekort uiterlijk in 2013 te worden gecorrigeerd. Andere uitdagingen zijn onder meer het aanpakken van de zwakheden aan de aanbodzijde die tot onvoldoende externe concurrentiekracht leiden, en het beter benutten van het arbeidspotentieel. (3) Hoewel de in de context van de crisis geconstateerde daling van het feitelijke bbp grotendeels conjunctureel van aard is, is ook het potentiële productieniveau negatief beïnvloed. Daarnaast kan de crisis ook de potentiële middellangetermijngroei negatief beïnvloeden vanwege lagere investeringen, geringere beschikbaarheid van kredieten en hogere structurele werkloosheid. Bovendien versterkt het effect van de economische crisis de negatieve gevolgen van de vergrijzing voor de potentiële productie en de houdbaarheid van de overheidsfinanciën. Tegen deze achtergrond is het van essentieel belang dat meer vaart wordt gezet achter de structurele hervormingen met als doel de potentiële groei te ondersteunen. Voor Frankrijk is het met name van belang dat hervormingen van de arbeidsmarkt en het algemene mededingingskader worden doorgevoerd. (4) In het macro-economische scenario dat aan het programma ten grondslag ligt, wordt ervan uitgegaan dat het reële bbp, na in 2009 een krimp met 2,2 % te hebben vertoond, in 2010 wederom zal groeien met 1,4 %. Vervolgens zou het groeitempo versnellen tot gemiddeld 2,5 % tijdens de rest van de programmaperiode. Afgaande op de thans beschikbare informatie ( 2 ) lijkt dit scenario gebaseerd te zijn op enigszins optimistische groeiramingen voor 2010 die grosso modo stroken met de prognoses van de Commissiediensten en genereert de samenstelling van de groei volgens de programmaprojecties meer belastingontvangsten dan volgens de prognoses van de Commissiediensten. De groeiramingen zijn vanaf 2011 opvallend optimistisch en liggen in de periode 2011-2013 gemiddeld 0,75 procentpunt boven het potentieel (zoals herberekend volgens de algemeen aanvaarde methode door de diensten van de Commissie op basis van de in het programma voorkomende informatie). Dat komt tot uiting in een snel afnemende output gap. De groeipercentages zijn in hoofdzaak gebaseerd op de binnenlandse vraag, en met name de consumptie van de huishoudens, gedurende de gehele programmaperiode. De inflatieprognoses van het programma lijken te stroken met de prognoses van de Commissiediensten, wat ook geldt voor de voorspellingen van de werkgelegenheidsgroei, die in 2010 negatief blijft en zich nadien herstelt, hetgeen de traditionele vertraagde reactie van de werkgelegenheid op de ontwikkeling van de bedrijvigheid weerspiegelt. (5) In het programma wordt het overheidstekort in 2009 op 7,9 % van het bbp geraamd. De forse verslechtering ten opzichte van het tekort van 3,4 % van het bbp in 2008 is grotendeels terug te voeren op het effect van de crisis op de overheidsfinanciën (vooral de opbrengsten van de vennootschapsbelasting en de btw), maar is ook het gevolg van de stimuleringsmaatregelen ter grootte van 1,1 % van het bbp die de regering in overeentemming met het Europees economisch herstelplan heeft genomen. Volgens het programma zou het begrotingsbeleid in 2010 neutraal zijn en in de latere jaren restrictief worden, zodat het buitensporig tekort tegen 2013 wordt gecorrigeerd, uitgaande van het veronderstelde groeiscenario. Die consolidatie is conform de exitstrategie die de Raad voorstaat. (6) In het stabiliteitsprogramma van februari 2010 wordt ervan uitgegaan dat het begrotingstekort in 2010 verder zal verslechteren met 0,3 % van het bbp en in 2010 8,2 % van het bbp zal bedragen. Frankrijk heeft in 2010 de tekortverlagende maatregelen doorgevoerd die in het regeringsvoorstel voor de begrotingswet voor 2010 waren gepland, en tegelijkertijd een verdere verslechtering van de overheidsfinanciën in hoge mate voorkomen, met uitzondering van het besluit tot emissie van een staatslening „om in de toekomst te investeren”, die in 2010 (en daarna) een negatief effect op de begroting van ongeveer 0,1 % van het bbp zal sorteren. Dit alles lijkt grotendeels te sporen met de laatste aanbevelingen die overeenkomstig artikel 126, lid 7, VWEU aan Frankrijk zijn gedaan. De tekortprognose voor 2010 is 0,3 % van het bbp beter dan de raming in de ontwerp-begroting voor 2010, wat te danken is aan het voor 2009 verwachte betere feitelijke tekort (0,2 % van het bbp) en een herziening van de groeiprognoses (0,3 % van het bbp). Deze gunstige ontwikkeling wordt deels tenietgedaan door de opschorting van de milieuheffing door het Frans constitutioneel hof en door de invoering van maatregelen die uit de hiervoor genoemde staatslening voortvloeien, die samen het tekort met ongeveer 0,2 % van het bbp doen stijgen. Als gevolg van laatstgenoemde elementen is het netto-effect op het begrotingssaldo van de discretionaire maatregelen veranderd van ongeveer + 0,25 % van het bbp ten tijde van de aanbeveling van de Raad tot grotendeels neutraal in het programma. De stimuleringsmaatregelen in het kader van het Europees economisch herstelplan ter grootte van 1,1 % van het bbp worden geleidelijk afgebouwd en gereduceerd tot 0,4 % van het bbp in 2010. Voorts zijn er verdere consolidatiemaatregelen ter grootte van 0,1 % van het bbp genomen (vooral de verhoging van heffingen in de socialezekerheidsbegroting), wat de totale consolidatiemaatregelen op 0,8 % van het bbp brengt. Die maatregelen worden echter tenietgedaan door nieuwe tekortverhogende maatregelen met vooral kosten op de korte termijn ter grootte van 0,7 % van het bbp die in de oorspronkelijke begroting voor 2010 zijn opgenomen. Het gaat met name om de hervorming van lokale bedrijfsbelastingen (ongeveer 0,6 % van het bbp) en de verlaging van de btw voor de cateringbranche (0,1 % van het bbp), naast de hiervoor genoemde maatregelen in verband met de staatslening (ongeveer 0,1 % van het bbp). In 2010 zou het structurele tekort (dat wil zeggen: het conjunctuurgezuiverde tekort, ongerekend eenmalige en andere tijdelijke maatregelen, zoals door de diensten van de Commissie volgens de algemeen aanvaarde methode berekend op basis van de in het programma voorkomende gegevens) met 0,25 verslechteren en op 6,75 % van het bbp uitkomen. Als rekening wordt gehouden met het tijdelijke effect van de verwachte terugbetalingen aan ondernemingen ter grootte van 0,4 % van het bbp in het kader van de uitvoering van de hervorming van de lokale bedrijfsbelasting (een eenmalige maatregel die echter niet als zodanig in het programma is opgenomen), zal het structurele tekort in 2010 licht verbeteren (namelijk met 0,1 %) tot 6,5 % van het bbp. (7) Het hoofddoel van de in het programma uitgestippelde begrotingsstrategie is het overheidstekort terug te dringen tot de referentiewaarde van 3 % van het bbp in uiterlijk 2013, de termijn die in de aanbeveling van de Raad van 2 december 2009 is vastgesteld. In het programma wordt voorspeld dat het nominale begrotingstekort zal dalen tot 6 % van het bbp in 2011, verder zal teruglopen tot 4,6 % in 2012 en uiteindelijk in 2013 op 3 % zal uitkomen. Het primaire saldo zal naar verwachting een vergelijkbare ontwikkeling te zien geven en aan het einde van de programmaperiode – 0,1 % van het bbp belopen, tegen – 5,5 % van het bbp in 2010. Het volgens de algemeen aanvaarde methode berekende structurele tekort zou na 2010 blijven verbeteren tot circa 5 % van het bbp in 2011, 4 % in 2012 en 2,75 % in 2013. De gemiddelde jaarlijkse begrotingsinspanning zou over de periode 2010-2013 op 0,9 % van het bbp uitkomen, wat iets minder is dan de gemiddelde inspanning van 1 % van het bbp per jaar die door de Raad is aanbevolen. De in het programma geschetste begrotingsstrategie zou berusten op maatregelen die erop gericht zijn de uitgavengroei op alle overheidsniveaus te beteugelen, en de in overeenstemming met het Europees economisch herstelplan getroffen maatregelen in 2011 volledig af te bouwen. De Franse autoriteiten zijn van plan om de impact van de bestaande belastingvrijstellingen op de begroting met ingang van 2011 met ongeveer 0,1 % van het bbp per jaar te verminderen. De aan de consolidatiestrategie ten grondslag liggende maatregelen zijn nog niet nader omschreven, maar in de komende maanden zouden zij worden bekendgemaakt. In het programma wordt aangegeven dat de middellangetermijndoelstelling (MTD) een structurele begroting in evenwicht is. Gezien de laatste projecties en het schuldniveau sluit de MTD meer dan voldoende aan bij de doelstellingen van het pact. In het geactualiseerde stabiliteitsprogramma wordt er niet naar gestreefd de MTD binnen de programmaperiode te verwezenlijken. (8) Hoewel de tekortdoelstelling voor 2010 redelijk haalbaar lijkt en zelfs enige ruimte biedt om beter te doen als de milieubelasting uiteindelijk in gewijzigde vorm wordt ingevoerd, kunnen de begrotingsprognoses vanaf 2011 slechter uitvallen dan waarop in het programma wordt gerekend. Met name het macro-economische scenario voor 2011-2013 is opvallend optimistisch. Meer in het bijzonder zijn de tekortprognoses buitengewoon gevoelig voor de economische groei: volgens de sensitiviteitsanalyse in het programma zou het begrotingstekort in de periode tot en met 2013 tot slechts 4 % van het bbp dalen indien de bbp-groei over die periode 0,25 % lager zou uitkomen. Een cumulatief verlies ter grootte van 0,75 % van het bbp zou derhalve resulteren in een tekortstijging met 1 % van het bbp in 2013. Voorts kunnen de tekortdoelstellingen negatief worden beïnvloed door mogelijke uitgavenoverschrijdingen, omdat de correctie van de trends in de overheidsuitgaven op alle lagere overheidsniveaus ten opzichte van de historische trends niet door voldoende gespecificeerde maatregelen wordt onderbouwd. De eerder optimistisch geraamde ontwikkeling van de ontvangsten gaat uit van een inhaalbeweging na de negatieve overreactie tijdens de crisis, aangezien wordt aangenomen dat de elasticiteit van de belastingen ten opzichte van het bbp in de periode 2011-2013 op gemiddeld 1,2 zal uitkomen. Ook het terugschroeven van de belastingvrijstellingen met ongeveer 0,1 % van het bbp per jaar met ingang van 2011 is nog niet gespecificeerd. Al met al blijkt uit het verleden dat uitgavenoverschrijdingen niet kunnen worden uitgesloten. Uit de beoordeling op basis van de in het programma gepresenteerde informatie blijkt dat er een groot risico bestaat dat de feitelijke tekorten voor de periode 2011-2013 slechter kunnen uitvallen dan in het programma wordt beoogd. (9) De bruto schuldquote van de overheid lag in 2009 boven de referentiewaarde van het Verdrag en laat volgens het programma tot 2012 een stijgende trend zien. De bruto overheidsschuld wordt in 2009 op 77,4 % van het bbp geraamd, tegen 67,4 % in 2008. De toename van de schuldquote is niet alleen toe te schrijven aan de stijging van het tekort en de daling van de bbp-groei, maar ook aan een belangrijke stock-flow adjustment als gevolg van met name financiële operaties voor de bank- en automobielsectoren. Verwacht wordt dat de schuldquote over de programmaperiode een verdere stijging met 9,2 % zal vertonen, waardoor zij, vooral onder invloed van hoog blijvende overheidstekorten, op ongeveer 87 % van het bbp zou uitkomen. Gelet op de aanzienlijke risico's voor de begrotingsdoelstellingen zal de schuldquote zich waarschijnlijk ook minder gunstig ontwikkelen dan in het programma wordt voorspeld, vooral na 2011. (10) Uit schuldprognoses voor de middellange termijn waarbij wordt aangenomen dat bbp-groeicijfers en de belastingquote geleidelijk naar het niveau van voor de crisis terugkeren en waarbij de geraamde stijging van de leeftijdgerelateerde uitgaven is ingecalculeerd, kan worden afgelezen dat de in het programma geplande begrotingsstrategie op het eerste gezicht en bij overigens ongewijzigd beleid niet zal volstaan om de schuldquote ten laatste in 2020 te stabiliseren. (11) Van de vergrijzing gaat in Frankrijk een duidelijk geringer langetermijneffect op de begroting uit dan gemiddeld in de EU het geval is, omdat de pensioenuitgaven een beperktere stijging vertonen als gevolg van de al doorgevoerde pensioenhervormingen. De budgettaire gevolgen van de vergrijzing voor het houdbaarheidstekort worden nog verergerd door de begrotingssituatie in 2009 zoals deze in het programma wordt ingeschat. Het realiseren van primaire overschotten op middellange termijn zou bijdragen tot het verkleinen van de risico's voor de houdbaarheid van de overheidsfinanciën, die in het houdbaarheidsverslag 2009 van de Commissie ( 3 ) als middelgroot werden aangemerkt. (12) Onlangs zijn hervormingen doorgevoerd om het algehele begrotingskader verder te verbeteren. Op 9 februari 2009 is door het parlement de eerste wet inzake een meerjarenplanning voor de openbare financiën aangenomen, waarbij uitgavendoelstellingen zijn vastgesteld voor alle deelsectoren van de overheid. In die wet is ook uitdrukkelijk het beginsel vastgelegd van de budgettaire neutraliteit van de invoering van nieuwe belastingvrijstellingen, waarvan de totale kosten volledig moeten worden gecompenseerd. Het gaat hier om een bindend beginsel waaraan op basis van een meerjarenbeoordeling in 2009 bijna werd voldaan. Het jaarlijkse begrotingskader in Frankrijk bevat vooral uitgavennormen voor lagere overheden. Een eerste regel, namelijk dat de uitgaven geen volumestijging mogen vertonen, is op het centrale overheidsniveau vastgesteld. Wijzigingen in het toepassingsgebied van de regel hebben er in het verleden wellicht toe bijgedragen dat hij beter werd nageleefd, maar dankzij de recente verruiming ervan, met als doel de centrale overheidsuitgaven beter onder controle te houden, is de regel nu in acht genomen. De in 1997 vastgestelde nationale doelstelling voor de uitgaven voor de ziekteverzekering (Objectif National des Depenses d’Assurance Maladie) heeft de uitgaven voor gezondheidszorg onder controle helpen houden, hoewel de uitgavendoelstellingen vaak niet zijn gehaald. Ten slotte zijn de uitgaven van de lokale autoriteiten begrensd door een in een wet gegoten „gouden regel” die autoriteiten belet schulden aan te gaan om operationele uitgaven te financieren, alsook door een regel die bepaalt dat de middelen afkomstig van de centrale overheid niet sneller mogen stijgen dan het inflatiepercentage. De in de stabiliteitsprogramma’s geformuleerde doelstellingen zijn echter zelden gerealiseerd. De regering is van plan om het begrotingskader verder te hervormen. Op 28 januari 2010 is een conferentie over de overheidsfinanciën georganiseerd teneinde de verslechtering van de Franse overheidsfinanciën aan te pakken en te bespreken hoe de begrotingsconsolidatie ten uitvoer moet worden gelegd. Er zijn diverse werkgroepen opgezet om nieuwe hervormingen voor te stellen, die in april worden bekendgemaakt en er vooral op gericht zullen zijn de groei van de uitgaven voor gezondheidszorg verder te beteugelen of de lokale uitgaven beter te beheersen. Er is ook een werkgroep voor regels voor een evenwichtige begroting opgezet. Volgens het programma zullen er in april ook nieuwe maatregelen worden gepresenteerd met de bedoeling de uitgaven van de centrale overheid te reduceren. De in het programma vervatte consolidatiestrategie berust eveneens op een beter begrotingskader op basis van de door deze werkgroepen geformuleerde voorstellen. (13) Met 52,7 % in 2008 is de Franse uitgavenquote de hoogste in het eurogebied. De stijging van de overheidsuitgaven in de afgelopen decennia heeft hoge tekorten en schuldniveaus in de hand gewerkt, die de houdbaarheid van de Franse overheidsfinanciën op lange termijn negatief hebben beïnvloed. De Franse autoriteiten startten in 2007 met een algemene evaluatie van het overheidsbeleid (Revue Générale des Politiques Publiques (RGPP)) teneinde manieren te vinden om de overheidsuitgaven efficiënter te maken. Tot dusver zijn meer dan 300 maatregelen gesignaleerd (teneinde bezuinigingen van circa 0,3 % van het bbp te realiseren, wat nogal bescheiden is vergeleken met de totale omvang van de overheidsuitgaven, die meer dan 50 % van het bbp vertegenwoordigen). Ongeveer driekwart van de maatregelen is ingevoerd. Dat heeft er bijvoorbeeld toe geleid dat een op de twee ambtenaren die in de deelsector van de centrale overheid op pensioen ging, niet is vervangen. De regering kondigde in de begrotingswet voor 2010 aan dat de RGPP tot andere centrale instanties zou worden uitgebreid. Verwacht wordt dan ook dat in het najaar verdere hervormingen zullen worden bekendgemaakt. Wat ten slotte het pensioenstelsel betreft, verwijst het programma, zoals hiervoor vermeld, naar een hervorming die in 2010 wordt verwacht. Tot dusver zijn nog geen maatregelen aangekondigd. (14) Al met al is de in het programma uitgestippelde begrotingsstrategie in 2010 grotendeels in overeenstemming met de aanbevelingen die de Raad overeenkomstig artikel 126, lid 7, heeft gedaan. Gezien de risico's lijkt de begrotingsstrategie vanaf 2011 niet meer te sporen met de aanbeveling van de Raad overeenkomstig artikel 126, lid 7. Volgens het programma zou de gemiddelde jaarlijkse begrotingsinspanning op basis van de ontwikkeling van het (herberekende) structurele saldo 0,9 % van het bbp bedragen. Dat percentage ligt iets lager dan in de aanbevelingen van de Raad overeenkomstig artikel 126, lid 7, was verlangd („meer dan 1 % van het bbp”) en is ook nog eens aan de bovengenoemde risico’s onderhevig. In het programma wordt er desalniettemin van uitgegaan dat het nominale begrotingstekort uiteindelijk 3 % van het bbp zal bedragen, wat vooral te danken is aan een opvallend optimistisch macro-economisch scenario in de latere programmajaren, naast tamelijk optimistische aannamen voor de elasticiteit van de belastingontvangsten ten opzichte van het bbp. Al met al is het, gezien de risico’s waaraan het thans gevoerde beleid onderhevig is, niet uitgesloten dat de feitelijke tekorten voor de periode 2011-2013 slechter uitvallen dan in het programma wordt beoogd. Deze tekorten zullen dan ook wellicht aanzienlijk moeten worden bijgestuurd om uiterlijk in 2013 een correctie van het buitensporige tekort te realiseren, zoals door de Raad is aanbevolen. De opbrengsten van een nieuwe versie van de opgeschorte milieubelasting, zoals genoemd in het programma, zouden al vanaf 2010 bijdragen tot het realiseren van enigszins betere begrotingsdoelstellingen. Ten slotte kan ook blijken dat de begrotingsstrategie niet volstaat om de schuld wederom op een neerwaarts pad te brengen. (15) Wat de in de gedragscode voor stabiliteits- en convergentieprogramma's gespecificeerde gegevensvereisten betreft, worden alle verplichte en de meeste facultatieve gegevens in het programma vermeld ( 4 ) . In de aanbeveling die de Raad op 2 december 2009 overeenkomstig artikel 104/126, lid 7, heeft gedaan om aan de buitensporigtekortsituatie een einde te maken, wordt Frankrijk tevens verzocht in een apart hoofdstuk in de geactualiseerde stabiliteitsprogramma's verslag uit te brengen over de vorderingen die bij de uitvoering van de aanbevelingen van de Raad zijn gemaakt. Frankrijk heeft aan deze aanbeveling gevolg gegeven. De algehele conclusie luidt dat het begrotingstekort, na een aanzienlijke verslechtering van de overheidsfinanciën in 2009 als gevolg van de economische neergang en van de maatregelen die in het kader van het Europees economisch herstelplan zijn genomen, in 2010 naar verwachting verder zal stijgen tot 8,2 % van het bbp. De consolidatiemaatregelen en het geleidelijk afbouwen van de in overeenstemming met het Europees economisch herstelplan getroffen maatregelen zouden worden gecompenseerd door verdere tekortverhogende maatregelen die vooral kosten op de korte termijn met zich meebrengen, zoals onder meer openbare investeringen gefinancierd aan de hand van een staatslening. Het begrotingssaldo zou daarna verbeteren. Ook de schuldquote zal over de programmahorizon naar verwachting een aanzienlijke stijging te zien geven. Het in het programma gepresenteerde aanpassingstraject leidt tot een tekort van 3 % van het bbp in 2013, zonder dat er van een veiligheidsmarge sprake is. Het traject is voorts gebaseerd op een opvallend optimistisch macro-economisch scenario voor de periode 2011-2013 in combinatie met een gemiddelde jaarlijkse structurele aanpassing die iets geringer is dan de door de Raad aanbevolen aanpassing van meer dan 1 % van het bbp. Vooral aan de uitgavenzijde zijn maatregelen ter ondersteuning van de consolidatiestrategie gepland, maar deze worden niet gespecificeerd in het programma en zullen in de komende maanden worden vastgesteld. De begrotingsprognoses zijn daardoor aan aanzienlijke neerwaartse risico’s onderhevig en het is dan ook niet uitgesloten dat de begrotingsconsolidatie dienovereenkomstig moet worden geïntensiveerd om uiterlijk in 2013 een correctie van het buitensporig tekort te garanderen. Het realiseren van hogere primaire overschotten op middellange termijn zou ertoe bijdragen de risico’s voor de houdbaarheid van de overheidsfinanciën te verminderen. In het programma wordt aangegeven dat in 2010 een hervorming van het pensioenstelsel zal worden gepresenteerd. In het licht van de bovenstaande beoordeling en ook gezien de aanbeveling van 2 december 2009 overeenkomstig artikel 126 VWEU wordt Frankrijk verzocht om: i) tijdens de gehele programmaperiode de zowel aan een verbetering van de macro-economische en budgettaire vooruitzichten als aan de tenuitvoerlegging van alle voorgenomen belastingmaatregelen toe te schrijven meevallers aan te wenden om de reductie van het tekort en van de bruto schuldquote in de richting van de referentiewaarde van 60 % van het bbp te bespoedigen; ii) klaar te staan om verdere consolidatiemaatregelen te nemen ingeval er zich risico's voordoen die verbonden zijn aan het feit dat het macro-economische scenario van het programma optimistischer is dan het scenario waarop de aanbeveling op grond van artikel 126, lid 7, is gebaseerd, en tevens meer duidelijkheid te verschaffen over de maatregelen die nodig zijn om over de periode 2010-2013 een gemiddelde jaarlijkse begrotingsinspanning van meer dan 1 % van het bbp te garanderen en uiterlijk in 2013 een correctie van het buitensporig tekort te realiseren; iii) erop toe te zien dat het begrotingskader wordt versterkt, met name aan de uitgavenzijde, en er daadwerkelijk toe bijdraagt dat de voor de middellange termijn geschetste begrotingsplannen waartoe de Franse regering heeft besloten, op alle lagere overheidsniveaus worden uitgevoerd. Frankrijk wordt tevens verzocht om uiterlijk in het BTP-hoofdstuk van de volgende actualiseringen van het stabiliteitsprogramma meer informatie te verstrekken over de brede maatregelen waarmee de beoogde consolidatie in de laatste jaren van het programma wordt onderbouwd. Vergelijking van de belangrijkste macro-economische en budgettaire prognoses 2008 2009 2010 2011 2012 2013 Reëel bbp (% verandering) SP feb 2010 0,4 –2,25 1,4 2,5 2,5 2,5 COM nov 2009 0,4 –2,2 1,2 1,5 n.b. n.b. SP dec 2008 1,0 0,2-0,5 2,0 2,5 2,5 n.b . HICP-inflatie (%) SP feb 2010 3,2 0,1 1,3 1,6 1,75 1,75 COM nov 2009 3,2 0,1 1,1 1,4 n.b. n.b. SP dec 2008 3,3 1,5 1,75 1,75 1,75 n.b . Output gap ( 5 ) (% van het potentiële bbp) SP feb 2010 0,8 –2,9 –2,9 –2,1 –1,2 –0,4 COM nov 2009 ( 6 ) 0,8 –2,5 –2,5 –2,4 n.b. n.b. SP dec 2008 –0,6 –1,8 –1,6 –1,1 –0,4 n.b . Netto financieringsoverschot/-tekort t.o.v. het buitenland (% van het bbp) SP feb 2010 –3,3 –2,5 –2,8 –2,8 –2,7 –2,7 COM nov 2009 –3,3 –2,3 –2,3 –2,3 n.b. n.b. SP dec 2008 –3,4 –2,6 –2,5 –2,4 –2,4 n.b . Overheidsontvangsten (% van het bbp) SP feb 2010 49,3 47,7 47,6 48,6 49,1 49,8 COM nov 2009 49,3 47,0 46,8 47,1 n.b. n.b. SP dec 2008 49,8 49,6 50,0 50,0 50,2 n.b . Overheidsuitgaven (% van het bbp) SP feb 2010 52,7 55,6 55,8 54,6 53,7 52,8 COM nov 2009 52,7 55,2 55,1 54,8 n.b. n.b. SP dec 2008 52,7 53,5 52,7 52,0 51,3 n.b . Overheidssaldo (% van het bbp) SP feb 2010 –3,4 –7,9 –8,2 –6,0 –4,6 –3,0 COM nov 2009 –3,4 –8,3 –8,2 –7,7 n.b. n.b. SP dec 2008 –2,9 –3,9 –2,7 –1,9 –1,1 n.b . Primair saldo (% van het bbp) SP feb 2010 –0,6 –5,4 –5,5 –3,2 –1,7 –0,1 COM nov 2009 –0,6 –5,5 –5,4 –4,7 n.b. n.b. SP dec 2008 0,0 –1,1 0,1 0,9 1,7 n.b . Conjunctuurgezuiverd saldo ( 5 ) (% van het bbp) SP feb 2010 –3,8 –6,5 –6,8 –4,9 –4,0 –2,8 COM nov 2009 –3,8 –7,0 –7,0 –6,5 n.b. n.b. SP dec 2008 –2,6 –3,0 –1,9 –1,4 –0,9 n.b . Structureel saldo ( 7 ) (% van het bbp) SP feb 2010 –3,8 –6,5 –6,8 –4,9 –4,0 –2,8 COM nov 2009 –3,9 –7,0 –6,6 –6,5 n.b. n.b. SP dec 2008 –2,6 –3 –1,9 –1,4 –0,9 n.b. Bruto overheidsschuld (% van het bbp) SP feb 2010 67,4 77,4 83,2 86,1 87,1 86,6 COM nov 2009 67,4 76,1 82,5 87,6 n.b. n.b. SP dec 2008 66,7 69,1 69,4 68,5 66,8 n.b . Stabiliteitsprogramma (SP); najaarsprognose 2009 van de diensten van de Commissie (COM); berekening van de diensten van de Commissie. ( 1 ) PB L 209 van 2.8.1997, blz. 1 . De documenten waarnaar in deze tekst wordt verwezen, zijn te vinden op: http://ec.europa.eu/economy_finance/sgp/index_nl.htm ( 2 ) Bij de beoordeling wordt met name rekening gehouden met de najaarsprognoses 2009 van de diensten van de Commissie en de tussentijdse prognose van februari 2010, maar ook met andere informatie die sindsdien beschikbaar is gekomen. ( 3 ) In zijn conclusies van 10 november 2009 over de houdbaarheid van de overheidsfinanciën „roept de Raad de lidstaten op in hun komende stabiliteits- en convergentieprogramma's op houdbaarheid gerichte strategieën centraal te stellen” en verzoekt hij voorts „de Commissie om, tezamen met het Comité voor de economische politiek en het Economisch en Financieel Comité, nog voor het volgende houdbaarheidsverslag de methodes ter beoordeling van de langetermijnhoudbaarheid van de overheidsfinanciën nader uit te werken.” Het volgende houdbaarheidsverslag is voor 2012 gepland. ( 4 ) Over de rentetarieven op korte en lange termijn zijn geen aannamen verstrekt. ( 5 ) In de programma’s vermelde output gaps en conjunctuurgezuiverde saldi, zoals herberekend door de diensten van de Commissie op basis van de in de programma’s opgenomen informatie. ( 6 ) Op basis van een geraamde potentiële groei van achtereenvolgens 1,5 %, 1,2 %, 1,2 % en 1,4 % in de periode 2008-2011. ( 7 ) Conjunctuurgezuiverd saldo, ongerekend eenmalige en andere tijdelijke maatregelen. Volgens het meest recente programma is er in de beschouwde periode (2008-2013) geen sprake van eenmalige en andere tijdelijke maatregelen, terwijl dergelijke maatregelen volgens de prognoses van november 2009 van de diensten van de Commissie in 2008 een tekortverlagend effect van 0,1 % van het bbp en in 2010 een tekortverhogend effect van 0,4 % van het bbp hebben. Bronnen: Stabiliteitsprogramma (SP); najaarsprognose 2009 van de diensten van de Commissie (COM); berekening van de diensten van de Commissie.",
  "source": "EUR LEX"
}