{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997D0640:NL:HTML\">",
  "content": "EUR-Lex - 31997D0640 - NL Avis juridique important | 31997D0640 97/640/EG: Besluit van de Raad van 22 september 1997 inzake de goedkeuring namens de Gemeenschap van de wijziging van het Verdrag inzake de beheersing van de grensoverschrijdende overbrenging van gevaarlijke afvalstoffen en de verwijdering ervan (Verdrag van Basel) als vastgelegd in Besluit III/1 van de Conferentie der partijen Publicatieblad Nr. L 272 van 04/10/1997 blz. 0045 - 0046 BESLUIT VAN DE RAAD van 22 september 1997 inzake de goedkeuring namens de Gemeenschap van de wijziging van het Verdrag inzake de beheersing van de grensoverschrijdende overbrenging van gevaarlijke afvalstoffen en de verwijdering ervan (Verdrag van Basel) als vastgelegd in Besluit III/1 van de Conferentie der partijen (97/640/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 130 S, lid 1, juncto artikel 228, lid 2, eerste zin, en lid 3, eerste alinea, Gezien het voorstel van de Commissie (1), Gezien het advies van het Europees Parlement (2), Overwegende dat de Gemeenschap bij Besluit 93/98/EEG (3) het Verdrag inzake de beheersing van de grensoverschrijdende overbrenging van gevaarlijke afvalstoffen en de verwijdering ervan, algemeen bekend als het Verdrag van Basel, heeft goedgekeurd en op 7 mei 1994 volwaardig partij bij het Verdrag is geworden; Overwegende dat de Commissie ingevolge een besluit van de Raad van 22 juni 1995, namens de Gemeenschap in overleg met de vertegenwoordigers van de lidstaten heeft deelgenomen aan de onderhandelingen in het kader van de derde vergadering van de Conferentie der partijen bij het Verdrag van Basel, met het oog op de wijziging van het Verdrag overeenkomstig Besluit II/12 van de Conferentie der partijen; dat volgens dit besluit de uitvoer van voor definitieve verwijdering bestemde gevaarlijke afvalstoffen uit OESO-landen naar niet-OESO-landen onmiddellijk moest worden verboden en dat de uitvoer van voor terugwinning bestemde gevaarlijke afvalstoffen tot 31 december 1997 geleidelijk moest worden beëindigd en met ingang van die datum moest worden verboden; Overwegende dat, als resultaat van die onderhandelingen, de Conferentie der partijen op 22 september 1995 Besluit III/1 heeft aangenomen, waarbij aan de preambule een nieuw punt 7 bis, en een nieuw artikel 4 A en een nieuwe bijlage VII aan het Verdrag worden toegevoegd; dat Besluit III/1 beoogt de uitvoer van voor definitieve verwijdering bestemde gevaarlijke afvalstoffen afkomstig van in bijlage VII vermelde partijen naar daarin niet genoemde landen onmiddellijk te verbieden en de uitvoer van voor terugwinning bestemde gevaarlijke afvalstoffen afkomstig van in bijlage VII vermelde partijen naar daarin niet genoemde landen geleidelijk te beëindigen tot 31 december 1997 en met ingang van die datum te verbieden; Overwegende dat de communautaire wetgeving inzake de overbrenging van afvalstoffen gewijzigd is overeenkomstig Verordening (EG) nr. 120/97 van de Raad van 20 januari 1997 tot wijziging van Verordening (EEG) nr. 259/93 betreffende toezicht en controle op de overbrenging van afvalstoffen binnen, naar en uit de Europese Gemeenschap (4); Overwegende dat overeenkomstig artikel 17 van het Verdrag de wijziging van het Verdrag van Basel open staat voor bekrachtiging, goedkeuring, formele bevestiging of aanvaarding; dat de wijziging in werking zal treden tussen de partijen die deze aanvaard hebben, op de 90e dag na ontvangst door de depositaris van de akten van bekrachtiging, goedkeuring, formele bevestiging of aanvaarding van ten minste drie vierde van de partijen die de wijziging hebben aanvaard, BESLUIT: Artikel 1 De wijziging van het Verdrag inzake de beheersing van de grensoverschrijdende overbrenging van gevaarlijke afvalstoffen en de verwijdering daarvan, als vastgelegd in Besluit III/1, dat door de Conferentie der partijen op 22 december 1995 is aangenomen, wordt hierbij namens de Gemeenschap goedgekeurd. De tekst van de wijziging wordt bij dit besluit gevoegd. Artikel 2 De voorzitter van de Raad wordt hierbij gemachtigd de persoon (personen) aan te wijzen die namens de Gemeenschap gemachtigd is (zijn) de akte van goedkeuring neer te leggen bij de secretaris-generaal van de Verenigde Naties, als bepaald in artikel 17 van het Verdrag. Artikel 3 Dit besluit wordt bekendgemaakt in het Publicatieblad van de Europese Gemeenschappen. Gedaan te Brussel, 22 september 1997. Voor de Raad De Voorzitter F. BODEN (1) PB C 197 van 27. 6. 1997, blz. 12. (2) Advies uitgebracht op 16 september 1997 (nog niet verschenen in het Publicatieblad). (3) PB L 39 van 16. 2. 1993, blz. 1. (4) PB L 22 van 24. 1. 1997, blz. 14. BIJLAGE WIJZIGING OP HET VERDRAG VAN BASEL INZAKE DE BEHEERSING VAN DE GRENSOVERSCHRIJDENDE OVERBRENGING VAN GEVAARLIJKE AFVALSTOFFEN EN DE VERWIJDERING ERVAN Aan de preambule toe te voegen punt 7 bis Erkennende dat bij de grensoverschrijdende overbrenging van gevaarlijke afvalstoffen, in het bijzonder naar ontwikkelingslanden, het risico groot is dat er geen sprake is van milieuhygiënisch verantwoord beheer van gevaarlijke afvalstoffen volgens de vereisten van dit Verdrag. Nieuw artikel 4 A 1. Iedere in bijlage VII genoemde partij verbiedt de grensoverschrijdende overbrenging van gevaarlijke afvalstoffen naar andere staten dan de in bijlage VII genoemde, wanneer deze zijn bestemd om te worden verwijderd volgens handelingen als bedoeld in bijlage IV A. 2. Iedere in bijlage VII genoemde partij beëindigt tot 31 december 1997 geleidelijk de grensoverschrijdende overbrenging van gevaarlijke afvalstoffen als bedoeld in artikel 1, eerste lid, onder i) a), van het Verdrag naar andere staten dan de in bijlage VII genoemde, wanneer deze zijn bestemd om te worden verwijderd volgens handelingen als bedoeld in bijlage IV B, en verbiedt deze met ingang van die datum. Een dergelijke grensoverschrijdende overbrenging wordt slechts verboden, wanneer de desbetreffende afvalstoffen in het Verdrag als gevaarlijk worden aangemerkt. Nieuwe bijlage VII Partijen en andere staten die lid zijn van de OESO, de EG en Liechtenstein.",
  "source": "EUR LEX"
}