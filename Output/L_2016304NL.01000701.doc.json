{
  "url": "http://www.w3.org/1999/xhtml\">",
  "content": "L_2016304NL.01000701.xml 11.11.2016 NL Publicatieblad van de Europese Unie L 304/7 BESLUIT (EU) 2016/1974 VAN DE EUROPESE CENTRALE BANK van 31 oktober 2016 tot wijziging van Besluit (EU) 2016/810 (ECB/2016/10) betreffende een tweede reeks gerichte langerlopende herfinancieringstransacties (ECB/2016/30) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, met name artikel 127, lid 2, het eerste streepje, Gezien de statuten van het Europees Stelsel van centrale banken en van de Europese Centrale Bank, met name artikel 3.1, het eerste streepje, artikel 12.1, artikel 18.1, het tweede streepje en artikel 34.1, het tweede streepje, Overwegende: (1) Op 28 april 2016 heeft de Raad van bestuur Besluit (EU) 2016/810 van de Europese Centrale Bank (ECB/2016/10) ( 1 ) vastgesteld ter uitvoering van haar prijsstabiliteitsmandaat en om de kredietvoorwaarden voor de particuliere sector te versoepelen en kredietschepping te stimuleren. Dit besluit zet de details uiteen voor een reeks van vier gerichte langerlopende herfinancieringstransacties (TLTRO's-II) die van juni 2016 tot maart 2017 kwartaalgewijs uitgevoerd moeten worden. (2) Ter adressering van een inconsistentie tussen de uiterste termijn voor leidende instellingen voor het indienen van wijzigingen in de TLTRO-II groepsamenstelling, zoals bedoeld in het op de ECB-website bekendgemaakte indicatieve TLTRO-II-tijdschema, en de in artikel 3, lid 7, onder a) van Besluit (EU) 2016/810 (ECB/2016/10) bedoelde periode, heeft de Raad besloten dat indien de wijzigingen van de TLTRO-II groepsamenstelling overeenkomstig artikel 3, lid 5 van Besluit (EU) 2016/810 (ECB/2016/10) zijn aanvaard, dan wel overeenkomstig artikel 3, lid 6, onder b) of c) van dat besluit worden aangebracht, de leidende instelling mag deelnemen aan een TLTRO-II op basis van de nieuwe TLTRO-II-groepsamenstelling, nadat haar nationale centrale bank (NCB) haar heeft bevestigd dat de nieuwe TLTRO-II-groepsamenstelling werd erkend. (3) Besluit (EU) 2016/810 (ECB/2016/10) moet derhalve dienovereenkomstig gewijzigd worden, HEEFT HET VOLGENDE BESLUIT VASTGESTELD: Artikel 1 Wijzigingen Besluit (EU) 2016/810 (ECB/2016/10) wordt als volgt gewijzigd: 1) Artikel 3, lid 6, onder b), i) wordt als volgt vervangen: „i) de leidende instelling dient bij haar NCB een verzoek in om erkenning van de wijziging in de TLTRO-II-groepsamenstelling overeenkomstig het op de ECB-website bekendgemaakte indicatieve TLTRO-II-tijdschema;”. 2) In artikel 3, lid 7 wordt punt a) als volgt gewijzigd: „a) aangaande de wijzigingen waarop lid 5, lid 6, onder b) of lid 6, onder c) van toepassing is, mag de leidende instelling op basis van haar nieuwe TLTRO-II-groepsamenstelling pas deelnemen aan een TLTRO-II nadat haar NCB haar heeft bevestigd dat de nieuwe TLTRO-II-groepsamenstelling erkend werd, en”. Artikel 2 Inwerkingtreding Dit besluit treedt op 31 oktober 2016 in werking. Gedaan te Frankfurt am Main, 31 oktober 2016. Namens de Raad van bestuur van de ECB De president van de ECB Mario DRAGHI ( 1 ) Besluit (EU) 2016/810 van de Europese Centrale Bank van 28 april 2016 betreffende een tweede reeks gerichte langerlopende herfinancieringstransacties (ECB/2016/10) ( PB L 132 van 21.5.2016, blz. 107 ).",
  "source": "EUR LEX"
}