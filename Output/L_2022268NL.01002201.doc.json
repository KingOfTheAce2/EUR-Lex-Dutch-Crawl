{
  "url": "http://www.w3.org/1999/xhtml\"><!--",
  "content": "L_2022268NL.01002201.xml 14.10.2022 NL Publicatieblad van de Europese Unie L 268/22 BESLUIT (GBVB) 2022/1943 VAN DE RAAD van 13 oktober 2022 tot wijziging van Besluit (GBVB) 2019/1720 betreffende beperkende maatregelen in het licht van de situatie in Nicaragua DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 14 oktober 2019 heeft de Raad Besluit (GBVB) 2019/1720 ( 1 ) betreffende beperkende maatregelen in het licht van de situatie in Nicaragua vastgesteld. (2) Besluit (GBVB) 2019/1720 is van toepassing tot en met 15 oktober 2022. Op basis van een evaluatie van dat besluit moeten de daarin vervatte beperkende maatregelen worden verlengd tot en met 15 oktober 2023 en moet de motivering voor twee natuurlijke personen die is opgenomen in de bijlage bij dat besluit worden geactualiseerd. (3) Besluit (GBVB) 2019/1720 moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit (GBVB) 2019/1720 wordt als volgt gewijzigd: 1) Artikel 9 wordt vervangen door: “Artikel 9 Dit besluit is van toepassing tot en met 15 oktober 2023 en wordt voortdurend geëvalueerd. Het wordt zo nodig verlengd of gewijzigd, indien de Raad van oordeel is dat de doelstellingen ervan niet zijn bereikt.”. 2) De bijlage wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Luxemburg, 13 oktober 2022. Voor de Raad De voorzitter P. BLAŽEK ( 1 ) Besluit (GBVB) 2019/1720 van de Raad van 14 oktober 2019 betreffende beperkende maatregelen in het licht van de situatie in Nicaragua ( PB L 262 van 15.10.2019, blz. 58 ). BIJLAGE In de bijlage bij Besluit (GBVB) 2019/1720 worden onder de rubriek A “Natuurlijke personen als bedoeld in artikel 1, lid 1, en artikel 2, lid 1” de vermeldingen 3 en 19 vervangen door: Naam Identificatiegegevens Motivering Datum van plaatsing op de lijst “3. Francisco Javier DÍAZ MADRIZ Geboortedatum: 3 augustus 1961 Geslacht: man Algemeen directeur van de Nationale Politie van Nicaragua (NNP) sinds 23 augustus 2018 en voormalig plaatsvervangend algemeen directeur van de NNP. Verantwoordelijk voor ernstige schendingen van de mensenrechten en voor de onderdrukking van het maatschappelijk middenveld en de democratische oppositie in Nicaragua, onder meer door het aansturen van de politiediensten bij geweld tegen burgers, waaronder buitensporig gebruik van geweld, willekeurige arrestaties en opsluitingen en martelingen. In 2021 voerde hij onderzoeken uit om rechtszaken in te stellen tegen de oppositieleiders die vóór de verkiezingen waren gearresteerd. 4.5.2020 19. Lumberto Ignacio CAMPBELL HOOKER Lid van de Hoge Kiesraad, waarnemend voorzitter van de Hoge Kiesraad in 2018 Geboortedatum: 3.12.1949 Geboorteplaats: Raas, Nicaragua Geslacht: man Nationaliteit: Nicaraguaans Paspoortnummer: A00001109 (Nicaragua) ID-nummer: 6010302490003J Lumberto Ignacio Campbell Hooker is sinds 2014 lid van de Hoge Kiesraad, een orgaan dat verantwoordelijk was voor het organiseren, houden en geldig verklaren van de algemene verkiezingen van 7 november 2021, waarmee, vanwege het gebrek aan transparantie, een echte oppositie en een democratisch debat, de democratische instellingen en het democratisch proces zijn ondermijnd. De Hoge Kiesraad ontnam de oppositie de mogelijkheid om zich kandidaat te stellen voor vrije verkiezingen en zorgde ervoor dat de verkiezingen ondemocratisch verliepen. Zijn mandaat als lid van de Hoge Kiesraad werd in mei 2021 door de Algemene Vergadering verlengd. Tijdens de verkiezingen van 7 november 2021 sprak hij met de media, waarbij hij de organisatie van de verkiezingen verdedigde en prees. Hij is derhalve verantwoordelijk voor de onderdrukking van de democratische oppositie en voor het ondermijnen van de democratie en de rechtsstaat in Nicaragua. 10.1.2022”",
  "source": "EUR LEX"
}