{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31991Y0424(01):NL:HTML\">",
  "content": "EUR-Lex - 31991Y0424(01) - NL Avis juridique important | 31991Y0424(01) Resolutie van de Raad van 18 december 1990 betreffende de vergelijkbaarheid van getuigschriften van vakbekwaamheid Publicatieblad Nr. C 109 van 24/04/1991 blz. 0001 - 0002 RESOLUTIE VAN DE RAAD  van 18 december 1990  betreffende de vergelijkbaarheid van getuigschriften van vakbekwaamheid  (91/C 109/01) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Overwegende dat bij Beschikking 85/368/EEG van de Raad van 16 juli 1985 inzake de vergelijkbaarheid van de getuigschriften van vakbekwaamheid tussen Lid-Staten van de Europese Gemeenschap (1) beginselen en procedures zijn vastgesteld voor een versneld  gemeenschappelijk optreden van de Lid-Staten en van de Commissie om de vergelijkbaarheid van de getuigschriften van vakbekwaamheid in de Gemeenschap vast te stellen, alsook voor een verbetering van de voorlichting ter zake; Overwegende dat, overeenkomstig artikel 2, lid 2, van Beschikking 85/368/EEG, bij de werkzaamheden betreffende de vergelijkbaarheid van getuigschriften de door de Commissie met behulp van het Raadgevend Comité voor de beroepsopleiding uitgewerkte  structuur van de opleidingsniveaus als uitgangspunt kan worden gebruikt; Overwegende dat in het Gemeenschapshandvest van de sociale grondrechten van de werkenden, dat door de Staatshoofden en Regeringsleiders van elf Lid-Staten tijdens de Europese Raad te Straatsburg van 9 december 1989 is aangenomen, een bijzonder belang  wordt toegekend aan de beroepsopleiding; Overwegende dat de werkzaamheden betreffende de vergelijkbaarheid van getuigschriften voor de diverse beroepssectoren die met behulp van het Europees Centrum voor de Ontwikkeling van de Beroepsopleiding (Cedefop) zijn verricht tot op heden slechts  betrekking hadden op een gedeelte van de beroepen voor geschoolde werknemers; dat de werkzaamheden betreffende de vergelijkbaarheid van getuigschriften derhalve moeten worden uitgebreid tot andere beroepen; Overwegende dat het, gezien de noodzaak om de werkzaamheden betreffende de vergelijkbaarheid van getuigschriften te versnellen, vereist is dat Beschikking 85/368/EEG op een aantal punten wordt versoepeld; Overwegende dat, met de voltooiing van de interne markt in het verschiet, zo spoedig mogelijk de voorwaarden moeten worden geschapen voor een daadwerkelijk vrij verkeer van werknemers in de Gemeenschap, 1. a) NEEMT AKTE van het tussentijds verslag over de tenuitvoerlegging van Beschikking 85/368/EEG dat op 12 juni 1990 door de Commissie is ingediend; b)ONDERSTREEPT het belang van de informatie die voortvloeit uit de werkzaamheden betreffende de gelijkwaardigheid van getuigschriften van vakbekwaamheid, met name voor de mobiliteit van personen binnen de Gemeenschap en de kennis van de nationale  stelsels voor de beroepsopleiding; 2.a)ACHT het noodzakelijk om, na evaluatie van de resultaten van de werkzaamheden betreffende de gelijkwaardigheid van de getuigschriften van vakbekwaamheid, op basis daarvan binnen een termijn van drie maanden een besluit te nemen over de uitbreiding  van die werkzaamheden tot de andere beroepen van alle beroepsopleidingsniveaus die het meest voorkomen in de huidige mobiliteitsstromen, zulks op grond van de op nationaal niveau beschikbare gegevens en met behulp van de op communautair niveau reeds  beschikbare instrumenten, bij voorbeeld het Eurostat, de Sedoc en de Europese waarnemingspost voor de werkgelegenheid; b)IS VAN MENING dat in dit verband prioriteit moet worden toegekend aan onder meer de getuigschriften van vakbekwaamheid die verband houden met technische innovatie; c)WENST: - dat in de communautaire beschrijvingen van de beroepsactiviteiten de functiebeschrijvingen die op de arbeidsmarkt worden gehanteerd, tot uiting komen; -dat wordt nagegaan of de voornaamste verschillen die qua niveau en inhoud tussen de Lid-Staten bestaan ten aanzien van getuigschriften van vakbekwaamheid met betrekking tot dezelfde beroepsactiviteit, in deze beschrijvingen moeten worden verwerkt; 3.a)CONSTATEERT dat het noodzakelijk is de in Beschikking 85/368/EEG vastgelegde procedure te verbeteren, ten einde, via nauwe samenwerking tussen de Commissie, de Lid-Staten en de sociale partners, meer vaart te zetten achter de werkzaamheden  betreffende de verzameling, de analyse en de publikatie van informatie inzake getuigschriften van beroepsbekwaamheid; b)CONSTATEERT tevens dat het noodzakelijk is de werkzaamheden betreffende de gelijkwaardigheid van getuigschriften van vakbekwaamheid doeltreffend te laten verlopen door een permanente inspanning te leveren op het gebied van de verspreiding, de  uitwisseling en het gebruik van de informatie over de reeds erkende gelijkwaardigheid van getuigschriften van vakbekwaamheid; c)IS voorts VAN MENING dat de Commissie, met de hulp van het Cedefop, geleidelijk de in artikel 3, tweede alinea, van Beschikking 85/368/EEG genoemde databank moet oprichten en een communautair repertorium van beroepsprofielen moet invoeren; 4.ONDERSTREEPT de wenselijkheid om, met eerbiediging van de prerogatieven van de sociale partners, na te gaan op welke wijze en met welke middelen de doeltreffendheid van getuigschriften van vakbekwaamheid kan worden vergroot; 5.a)VERZOEKT de Lid-Staten vóór 31 december 1991 het eerste van de in artikel 6 van Beschikking 85/368/EEG genoemde nationale verslagen in te dienen en daarin de suggesties op te nemen die zij wenselijk achten; b)VERZOEKT de Commissie voorstellen in te dienen waarin met deze resolutie en de onder a) bedoelde nationale verslagen rekening wordt gehouden. (1) PB nr. L 199 van 31. 7. 1985, blz. 56.",
  "source": "EUR LEX"
}