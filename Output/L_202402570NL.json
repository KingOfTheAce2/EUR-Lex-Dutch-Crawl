{
  "url": "http://www.w3.org/1999/xhtml\">",
  "content": "L_202402570NL.000101.fmx.xml Publicatieblad van de Europese Unie NL L-serie 2024/2570 27.9.2024 GEDELEGEERDE VERORDENING (EU) 2024/2570 VAN DE COMMISSIE van 22 juli 2024 tot wijziging van Verordening (EU) 2019/1021 van het Europees Parlement en de Raad wat methoxychloor betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/1021 van het Europees Parlement en de Raad van 20 juni 2019 betreffende persistente organische verontreinigende stoffen ( 1 ) , en met name artikel 15, lid 1, Overwegende hetgeen volgt: (1) Verordening (EU) 2019/1021 geeft uitvoering aan de verbintenissen die de Unie is aangegaan in het kader van het Verdrag van Stockholm inzake persistente organische verontreinigende stoffen ( 2 ) (“het verdrag”) en het Protocol inzake persistente organische verontreinigende stoffen bĳ het Verdrag van 1979 betreffende grensoverschrĳdende luchtverontreiniging over lange afstand ( 3 ) (“het protocol”). (2) Bijlage A bij het verdrag bevat een lijst van chemische stoffen. Elke partij bij het verdrag is verplicht de chemische stoffen op de lijst te verbieden of de nodige wettelijke en bestuursrechtelijke maatregelen te nemen om de productie, het gebruik, de invoer en de uitvoer ervan te beëindigen. (3) De Conferentie van de Partijen bij het verdrag heeft overeenkomstig artikel 8, lid 9, van het verdrag tijdens haar elfde vergadering van 1 tot en met 12 mei 2023 besloten bijlage A bij het verdrag te wijzigen teneinde methoxychloor in die bijlage op te nemen zonder specifieke uitzondering. De Unie steunde de opname van methoxychloor in bijlage A zonder specifieke uitzonderingen zoals bepaald in Besluit (EU) 2023/1006 van de Raad ( 4 ) . Deel A van Bijlage I bij Verordening (EU) 2019/1021, waarin een lijst is opgenomen van de stoffen die in het verdrag en in het protocol zijn opgenomen, alsmede de stoffen die alleen in het verdrag zijn opgenomen, moet daarom ook worden gewijzigd om methoxychloor op te nemen. (4) Om de toepassing en handhaving in de Unie van artikel 3, lid 1, van Verordening (EU) 2019/1021 te versterken, moet een grenswaarde worden vastgesteld voor methoxychloor dat voorkomt als onopzettelijke sporenverontreiniging in stoffen, mengsels en voorwerpen. Die grenswaarde moet worden vastgesteld op 0,01 mg/kg, wat overeenkomt met het maximumresidugehalte voor methoxychloor zoals vastgesteld in Verordening (EG) nr. 396/2005 van het Europees Parlement en de Raad ( 5 ) . (5) Verordening (EU) 2019/1021 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) 2019/1021 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 juli 2024. Voor de Commissie De voorzitter Ursula VON DER LEYEN ( 1 ) PB L 169 van 25.6.2019, blz. 45 , ELI: http://data.europa.eu/eli/reg/2019/1021/oj . ( 2 ) Besluit 2006/507/EG van de Raad van 14 oktober 2004 betreffende de sluiting namens de Europese Gemeenschap van het Verdrag van Stockholm inzake persistente organische verontreinigende stoffen ( PB L 209 van 31.7.2006, blz. 1 , ELI: http://data.europa.eu/eli/dec/2006/507/oj ). ( 3 ) Besluit 2004/259/EG van de Raad van 19 februari 2004 betreffende de sluiting namens de Europese Gemeenschap van het Protocol inzake persistente organische verontreinigende stoffen bĳ het Verdrag van 1979 betreffende grensoverschrĳdende luchtverontreiniging over lange afstand ( PB L 81 van 19.3.2004, blz. 35 , ELI: http://data.europa.eu/eli/dec/2004/259/oj ). ( 4 ) Besluit (EU) 2023/1006 van de Raad van 25 april 2023 betreffende het namens de Europese Unie tijdens de elfde vergadering van de Conferentie van de Partijen bij het Verdrag van Stockholm inzake persistente organische verontreinigende stoffen in te nemen standpunt over de voorstellen tot wijziging van bijlage A bij dat verdrag ( PB L 136 van 24.5.2023, blz. 55 , ELI: http://data.europa.eu/eli/dec/2023/1006/oj ). ( 5 ) Verordening (EG) nr. 396/2005 van het Europees Parlement en de Raad van 23 februari 2005 tot vaststelling van maximumgehalten aan bestrijdingsmiddelenresiduen in of op levensmiddelen en diervoeders van plantaardige en dierlijke oorsprong en houdende wijziging van Richtlijn 91/414/EEG van de Raad ( PB L 70 van 16.3.2005, blz. 1 , ELI: http://data.europa.eu/eli/reg/2005/396/oj ). BIJLAGE In deel A van bijlage I bij Verordening (EU) 2019/1021 wordt de volgende vermelding toegevoegd: Stof CAS-nr. EG-nr. Specifieke vrijstelling voor gebruik als tussenproduct of andere specificatie “Methoxychloor “Methoxychloor” verwijst naar elk mogelijk isomeer van dimethoxydifenyltrichloorethaan of een combinatie daarvan. 72-43-5 30667-99-3 76733-77-2 255065-25-9 255065-26-0 59424-81-6 1348358-72-4 en andere 200-779-9 In verband met deze vermelding is artikel 4, lid 1, punt b), van toepassing op concentraties methoxychloor van ten hoogste 0,01 mg/kg (0,000001 % massaprocent) wanneer zij in stoffen, mengsels of voorwerpen voorkomen.”. ELI: http://data.europa.eu/eli/reg_del/2024/2570/oj ISSN 1977-0758 (electronic edition)",
  "source": "EUR LEX"
}