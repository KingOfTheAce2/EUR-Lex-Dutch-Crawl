{
  "url": "http://www.w3.org/1999/xhtml\"><!--",
  "content": "L_202403133NL.000101.fmx.xml Publicatieblad van de Europese Unie NL L-serie 2024/3133 16.12.2024 UITVOERINGSVERORDENING (EU) 2024/3133 VAN DE COMMISSIE van 9 december 2024 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 december 2024. Voor de Commissie, namens de voorzitter, Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 , ELI: http://data.europa.eu/eli/reg/2013/952/oj . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 , ELI: http://data.europa.eu/eli/reg/1987/2658/oj ). BIJLAGE Omschrijving Indeling (GN-code) Motivering (1) (2) (3) Een rechthoekig artikel van ongeveer 185 cm × 132 cm, vervaardigd uit dik, dicht geweven, eenkleurig textielstof van synthetische of kunstmatige vezels (100 % polyester), in de vorm van een omhulsel (dat moet worden opgevuld) voor een enorm groot rechthoekig kussen (een zogenaamde beanbag). De randen van het artikel zijn breed afgezoomd. Op de vier hoeken van de afgezoomde randen is telkens een metalen oog bevestigd, evenals op de twee langste afgezoomde randen (ongeveer op een kwart van de totale lengte van de rand, gemeten vanaf de hoek). Het artikel heeft een ritssluiting waarlangs het kan worden opgevuld. Het artikel wordt aangeboden met twee verstelbare riemen van hetzelfde textielstof als het hoofdartikel, met aan weerszijden een klikhaak. De riemen kunnen met behulp van de klikhaken aan de metalen ogen worden bevestigd om zo een deel van het kussen omhoog te brengen. (Zie afbeelding van een opgevuld omhulsel) (*) 6307 90 98 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 7 f) op afdeling XI en de tekst van de GN-codes 6307 , 6307 90  en 6307 90 98 . Gelet op zijn objectieve kenmerken is het artikel, wanneer het is opgevuld, vergelijkbaar met een kussen. Het is ontworpen als een groot rechthoekig kussen en niet als een zitmeubel van post 9401  gelet op de instabiliteit ervan (waardoor het meegeeft onder het lichaamsgewicht en inzakt wanneer een gebruiker erin gaat zitten). Met toepassing van de algemene regels 1 en 6 voor de interpretatie van de gecombineerde nomenclatuur zou het opgevulde artikel bijgevolg worden ingedeeld onder GN-code 9404 90 90  als artikelen voor bedden en dergelijke (bijvoorbeeld kussens, poefs en peluws). Indeling van het niet-opgevulde, onafgewerkte artikel onder post 9404  als artikelen voor bedden en dergelijke is evenwel uitgesloten omdat het artikel niet de essentiële kenmerken heeft van een compleet artikel van post 9404  in de zin van algemene regel 2 a) voor de interpretatie van de gecombineerde nomenclatuur. Het is nog niet opgevuld of aan de binnenzijde voorzien van materiaal. Aangezien het artikel een omhulsel voor een groot kussen is, is indeling onder post 6302  als beddenlinnen uitgesloten, omdat het artikel niet de objectieve kenmerken en eigenschappen van beddenlinnen van post 6302  heeft. Het bedekt een kussen of peluw niet zoals beddenlinnen dat doet (zie Uitvoeringsverordening (EU) 2024/966 van de Commissie (PB L, 2024/966, 27.3.2024, ELI: http://data.europa.eu/eli/reg_impl/2024/966/oj)). Aangezien het artikel niet kan worden ingedeeld onder een post die specifieker is dan post 6307 , moet het worden ingedeeld onder GN-code 6307 90 98  als andere geconfectioneerde artikelen, van textiel. Afbeelding van een opgevuld omhulsel (*) De afbeelding is louter ter informatie. ELI: http://data.europa.eu/eli/reg_impl/2024/3133/oj ISSN 1977-0758 (electronic edition)",
  "source": "EUR LEX"
}