{
  "url": "http://www.w3.org/1999/xhtml\"><!--",
  "content": "L_2020354NL.01000101.xml 26.10.2020 NL Publicatieblad van de Europese Unie L 354/1 UITVOERINGSVERORDENING (EU) 2020/1546 VAN DE COMMISSIE van 23 oktober 2020 tot vaststelling van de structuur en de gedetailleerde regelingen van de inventaris van de bronnen en methoden die worden gebruikt voor de productie van aggregaten van het bruto nationaal inkomen en de componenten daarvan, in overeenstemming met het Europees systeem van rekeningen (ESR 2010) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/516 van het Europees Parlement en de Raad van 19 maart 2019 betreffende de harmonisatie van het bruto nationaal inkomen tegen marktprĳzen en tot intrekking van Richtlijn 89/130/EEG, Euratom van de Raad en Verordening (EG, Euratom) nr. 1287/2003 van de Raad ( 1 ) , en met name artikel 3, lid 2, Overwegende hetgeen volgt: (1) Overeenkomstig artikel 3, lid 1, van Verordening (EU) 2019/516 verstrekken de lidstaten de Commissie (Eurostat) een inventaris van de bronnen en methoden die moeten worden gebruikt om de aggregaten van het bruto nationaal inkomen (bni) tegen marktprijzen en de componenten daarvan te produceren. (2) Het is van essentieel belang dat de bni-aggregaten en de componenten ervan vergelijkbaar zijn tussen de lidstaten en dat een inventaris van de bronnen en methoden die worden gebruikt om bni-aggregaten en de componenten daarvan te produceren, in overeenstemming is met de toepasselijke definities en boekhoudregels van het ESR 2010 ( 2 ) . (3) Het is van essentieel belang dat de inventarissen van de bronnen en methoden die worden gebruikt om bni-aggregaten en de componenten daarvan te produceren, worden gedocumenteerd en regelmatig worden bijgewerkt door de lidstaten. (4) Om analyses van de naleving eenvoudiger vergelijkbaar te maken, moeten de bni-overzichten een gemeenschappelijke structuur volgen die bestaat uit een vooraf bepaald aantal hoofdstukken en de procestabellen met numerieke ramingen voor het referentiejaar. (5) Om de bronnen, het gebruik ervan en de methoden voor de productie van BNI-aggregaten en de componenten daarvan te verifiëren, moeten de lidstaten de Commissie (Eurostat) overeenkomstig een overeengekomen tijdschema de meest recente versie van de bni-overzichten verstrekken. (6) De in deze verordening vervatte maatregelen zijn in overeenstemming met het advies van het Comité voor het Europees statistisch systeem, HEEFT DE VOLGENDE VERORDENING VASTGESTELD: Artikel 1 Inventarisstructuur 1.   De lidstaten stellen een inventaris op van de bronnen en methoden die worden gebruikt voor de productie van bni-aggregaten en de componenten daarvan (bni-inventaris). De bni-inventaris bestaat uit tien hoofdstukken en de bni-procestabellen. 2.   De titels van de hoofdstukken luiden als volgt: — Hoofdstuk 1: Overzicht van het rekeningenstelsel — Hoofdstuk 2: Herzieningsbeleid en tijdschema voor herziening en definitieve vaststelling van de schattingen. Belangrijke herzieningen sinds de laatste versie van de bni-inventaris — Hoofdstuk 3: Productieaanpak — Hoofdstuk 4: Inkomensaanpak — Hoofdstuk 5: Uitgavenaanpak — Hoofdstuk 6: De salderings- en integratieprocedure en validatie van de schattingen — Hoofdstuk 7: Overzicht van de aanpassingen met het oog op volledigheid — Hoofdstuk 8: Overgang van bbp naar bni — Hoofdstuk 9: Belangrijkste gebruikte classificaties — Hoofdstuk 10: Belangrijkste gebruikte bronnen 3.   De bni-procestabellen omvatten: a) numerieke informatie over de ramingen die zijn gemaakt in de opeenvolgende fasen van het bni-compilatieproces voor de gebruikte individuele soorten bronnen en toegepaste correcties; b) numerieke informatie over de relatieve omvang van de afzonderlijke soorten gebruikte bronnen en de in het kader van die opstelling aangebrachte aanpassingen; c) verwijzingen naar de desbetreffende hoofdstukken van de bni-inventaris. Artikel 2 Gedetailleerde regelingen De lidstaten zien erop toe dat: a) bij de beschrijving van de bronnen en methoden die zijn gebruikt voor de schatting van het bni dat is opgenomen in de bni-inventaris, gebruik wordt gemaakt van de termen en definities overeenkomstig het ESR 2010; b) de beschrijving van de bronnen en methoden die zijn gebruikt voor de schatting van het bni dat is opgenomen in de bni-inventaris, volledig en duidelijk is, in overeenstemming is met de procedures die gelden ten tijde van het opstellen van de bni-inventaris, en informatie bevat over de omzetting van gegevens uit statistische en administratieve bronnen in de schattingen van de nationale rekeningen, door de toepassing van conceptuele, volledigheids- en afwegingsaanpassingen en valideringsprocedures; c) het numerieke bewijs, dat overeen moet komen met de informatie in de procestabellen, wordt gegeven voor de afzonderlijke stappen van het bni-compilatieproces in de bovengenoemde beschrijving; d) het numerieke bewijs is gebaseerd op een recent jaar waarvoor de definitieve ramingen beschikbaar zijn (referentiejaar); e) de bronnen en methoden die worden gebruikt voor de productie van bni-aggregaten en de componenten daarvan worden toegepast bij de opstelling van de volgende jaren na het referentiejaar. Artikel 3 Tijdschema voor de actualisering en de toezending 1.   De lidstaten dienen de bni-inventaris uiterlijk op 31 december 2021 in bij de Commissie (Eurostat). 2.   Latere actualiseringen van de bni-inventaris worden verricht en bij de Commissie (Eurostat) ingediend binnen twaalf maanden na een belangrijke wijziging van bronnen of methoden voor het opstellen van het bni. In elk geval wordt de bni-inventaris ten minste om de vijf jaar geactualiseerd. 3.   De lidstaten zenden de bni-inventaris langs elektronische weg naar het centrale punt voor gegevenstoezending bij de Commissie (Eurostat). Artikel 4 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 oktober 2020. Voor de Commissie De voorzitter Ursula VON DER LEYEN ( 1 ) PB L 91 van 29.3.2019, blz. 19 . ( 2 ) Verordening (EU) nr. 549/2013 van het Europees Parlement en de Raad van 21 mei 2013 betreffende het Europees systeem van nationale en regionale rekeningen in de Europese Unie ( PB L 174 van 26.6.2013, blz. 1 ).",
  "source": "EUR LEX"
}