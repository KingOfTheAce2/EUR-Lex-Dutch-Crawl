{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998Y0207(01):NL:HTML\">",
  "content": "EUR-Lex - 31998Y0207(01) - NL Avis juridique important | 31998Y0207(01) Resolutie van het Raadgevend Comité van de EGKS over de statistische instrumenten in de kolen- en de ijzer- en staalsector (met eenparigheid van stemmen goedgekeurd tijdens de 338e zitting van 18 december 1997) Publicatieblad Nr. C 040 van 07/02/1998 blz. 0002 - 0003 RESOLUTIE VAN HET RAADGEVEND COMITÉ VAN DE EGKS OVER DE STATISTISCHE INSTRUMENTEN IN DE KOLEN- EN DE IJZER- EN STAALSECTOR (met eenparigheid van stemmen goedgekeurd tijdens de 338e zitting van 18 december 1997) (98/C 40/02) 1. HET RAADGEVEND COMITÉ VAN DE EGKS 1.1. herinnert aan haar eerder ingenomen standpunten over de aspecten die verband houden met het aflopen van het EGKS-Verdrag in 2002 en de toekomst van de statistische instrumenten (1). Het Raadgevend Comité heeft vastgesteld dat de statistische instrumenten van de EGKS, zoals zij door het Bureau voor de statistiek en de diensten van de Europese Commissie in samenwerking met de kolen- en de ijzer- en staalindustrie op industrieel, economisch, handels- en sociaal gebied zijn ontwikkeld, door alle belanghebbenden deugdelijk zijn bevonden. De wens is uitgesproken dit instrumentarium na 2002 te handhaven, waarbij met name werd gewezen op het nut van transparante informatie over investeringsprogramma's en de ontwikkeling van de productiecapaciteit voor investeringsbeslissingen, een en ander met inachtneming van de mededingingsregels, 1.2. met het oog op het verdwijnen van het EGKS-Verdrag als de juridische grondslag voor de definitie van de verantwoordelijkheid van de Commissie voor het verstrekken van statistische gegevens en voor de verzameling ervan door de in dit verdrag bedoelde ondernemingen, 1.3. is zich ervan bewust dat de statistische instrumenten voor de kolen- en de ijzer- en staalsector vanaf 2002 op de bepalingen van het Verdrag betreffende de Europese Unie moeten worden gebaseerd, 1.4. staat volledig achter de wens van de ondernemingen, hun organisaties en de regeringen van de lidstaten om het huidige systeem voor de verzameling van statistische gegevens te stroomlijnen en te verlichten, zonder dat de gegevens hierdoor aan deugdelijkheid inboeten. 2. OVERWEGINGEN BETREFFENDE STEENKOOL 2.1. Ook na 2002 zijn er nog statistische gegevens over steenkool nodig. Zij zijn onmisbaar voor de analyse van de steenkoolmarkt in de Europese Unie, met name voor de ondernemingen in die sector. Het energiebeleid, zowel dat van de Unie als dat van de lidstaten, is er eveneens op aangewezen. 2.2. De steenkoolstatistieken zijn meermaals keren gewijzigd. Het huidige systeem voor de verzameling van gegevens beantwoordt op doelmatige wijze aan de behoefte aan duidelijke en vergelijkbare gegevens voor de energie- en steenkoolmarkt van de Europese Unie. Voor deze sector hebben de steenkoolstatistieken een eigen waarde; traditiegetrouw zijn zij echter ook in de energiestatistiek opgenomen en hebben zij daar een vaste plaats gekregen. 2.3. In dit kader zijn ook de overige vaste brandstoffen opgenomen, met name bruinkool, turf en biomassa. 2.4. Substantiële wijzigingen lijken voor de steenkoolsector, een van de twee belangrijkste productsectoren die onder het EGKS-Verdrag vallen, dan ook niet noodzakelijk. 3. OVERWEGINGEN BETREFFENDE IJZER EN STAAL 3.1. De gedetailleerde ijzer- en staalstatistieken zijn periodiek aan de ontwikkeling van de situatie aangepast. Op deze wijze is een hoog niveau van transparantie bereikt, waardoor ze voor de economische actoren, de politiek en de sociale partners tot een zeer nuttig beleidsinstrument zijn geworden. 3.1.1. Het is van het grootste belang snel over gedetailleerde gegevens te beschikken om met kennis van zaken toekomstgerichte analyses te kunnen uitvoeren en beslissingen te kunnen nemen. 3.1.2. De ondernemingen en hun werknemers moeten zich ook in de toekomst nog kunnen oriënteren in een omgeving die door snelle veranderingen en een steeds heviger concurrentie wordt gekenmerkt. Flexibiliteit en aanpassingsvermogen zijn in de toekomst nog sterker afhankelijk van de kwaliteit van de informatie en de snelheid waarmee deze beschikbaar komt. 3.1.3. Tijdens conjunctuurcycli is de ijzer- en staalindustrie aan zeer grote schommelingen onderhevig. Om tijdig een gebrek aan evenwicht tussen vraag en aanbod te ontdekken moet men zich op gedifferentieerde gegevens kunnen baseren die op alle essentiële gebieden betrekking hebben. 3.1.4. Om op middellange en lange termijn een evenwicht te handhaven moet men over gegevens beschikken die tijdig aangeven wanneer gevaar van overproductie of overcapaciteit dreigt. In dit opzicht zal het huidige herstructureringproces in de LMOE en de andere Oost-Europese landen, waar nauwelijks gegevensbanken op dit gebied voorhanden zijn, nog jarenlang in het oog moeten worden gehouden. 3.1.5. De ingrijpende veranderingen in de structuur van de ijzer- en staalindustrie in Europa en in de wereld en de tendens naar mondialisering van de markten zullen voortgaan. In dit kader is informatie van hoge kwaliteit noodzakelijk om een goed beleid te kunnen voeren. 3.2. De verzameling van statistische gegevens vormt echter ook een aanzienlijke werkbelasting voor de ondernemingen. In ruil daarvoor moeten de gegevens betrouwbaar, snel en volledig aan de overheid en de ondernemingen ter beschikking worden gesteld. 3.3. De ijzer- en staalindustrie moet niet meer in het kader van het EGKS-gebied worden gezien, maar moet voortaan ook de primaire verwerking (smeedwerk, buizen, herwalste producten, draad, getrokken producten, beklede producten en profielen (2) omvatten. Ook de handel in ijzer en staal moet op passende wijze worden bestreken. 4. WAT DE TOEKOMST VAN DE STATISTIEK VAN DE KOLEN- EN DE IJZER- EN STAALSECTOR BETREFT, BEVEELT HET RAADGEVEND COMITÉ DERHALVE AAN REKENING TE HOUDEN MET DE VOLGENDE PUNTEN: 4.1. Aangezien het EGKS-Verdrag binnen vijf jaar afloopt, moet er nu al naar een nieuwe juridische grondslag worden gezocht die op het Verdrag betreffende de Europese Unie is gebaseerd; hierbij moet voor een zo breed mogelijke internationale overeenstemming worden gezorgd, met name in het kader van internationale organisaties, zoals het IEA, de ECE en de OESO. 4.2. Net als voor steenkool is gebeurd, dat in de energiestatistiek werd opgenomen, moet het EGKS-gebied worden uitgebreid tot de primaire verwerking en, indien mogelijk, tot andere basisindustrieën (zoals ferrolegeringen, gieterijen) die regelmatig worden geconfronteerd met problemen die vergelijkbaar zijn met die in de staalsector. 4.3. Het Bureau voor de Statistiek en de diensten van de Commissie, de nationale instanties voor de statistiek, de beroepsorganisaties en de ondernemingen moeten overeenstemming bereiken over de beste manier om de verzameling en verwerking van de gegevens te organiseren, teneinde de werkbelasting voor zowel de ondernemingen als de nationale overheden te verlichten en de betrouwbaarheid van de verzamelde gegevens te garanderen. 4.4. Het gekozen instrumentarium moet de noodzakelijke transparantie waarborgen, zodat de ondernemingen weldoordacht handelsbeslissingen voor de korte termijn en strategische investeringsbeslissingen voor de lange termijn kunnen nemen. Dit instrumentarium moet tevens de regeringen en de sociale partners in de onderhavige sectoren de gegevens verstrekken die zij nodig hebben voor de tenuitvoerlegging van hun sociaal beleid. De LMOE zouden nu al moeten beginnen het statistisch instrumentarium voor kolen en ijzer en staal van de Europese Unie geleidelijk over te nemen. Daarom 4.4.1. moeten gedetailleerde gegevens over de activiteiten van de betrokken bedrijfstakken zo snel mogelijk na afloop van de tellingsperiode beschikbaar zijn. Deze gegevens moeten op de volgende gebieden betrekking hebben: grondstoffen, energie, productie, arbeidsplaatsen, orders, leveringen, buitenlandse handel en veranderingen in de voorraden. Indien nodig, moet een prognosesysteem aan de publicatie van de definitieve cijfers voorafgaan, zodat de marktdeelnemers hun positie in de conjunctuurcycli kunnen bepalen en zich er met kennis van zaken aan kunnen aanpassen; 4.4.2. moeten alle belangrijke informatie over structurele en technologische veranderingen en de ontwikkeling van de markten en de productiecapaciteiten op middellange en lange termijn aan de ondernemingen ter beschikking worden gesteld, zodat zij hun investerings- en ontwikkelingsbeleid op de lange termijn een bepaalde richting kunnen geven; 4.4.3. moet het technische instrumentarium, wat de sociale aspecten betreft, worden aangevuld met gegevens over arbeidsplaatsen en de structuur van het personeelsbestand, alsmede, op een geschikte wijze, over arbeidsongevallen. 4.5. Het Raadgevend Comité van de EGKS doet een beroep op de Commissie om in overleg met de betrokken economische en sociale actoren de herziening van de statistische instrumenten voor kolen en ijzer en staal overeenkomstig bovenvermelde beginselen ter hand te nemen. (1) PB C 206 van 11.8.1995, blz. 7. (2) De groepen 27.1, 27.2 en 27.3 van de NACE, die min of meer overeenkomen met de hoofdstukken 72 en 73 van het Geharmoniseerd systeem inzake de omschrijving en de codering van goederen.",
  "source": "EUR LEX"
}