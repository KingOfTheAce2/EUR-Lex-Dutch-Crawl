{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31989D0422:NL:HTML\">",
  "content": "EUR-Lex - 31989D0422 - NL Avis juridique important | 31989D0422 89/422/EEG: Beschikking van de Commissie van 23 juni 1989 tot machtiging van de Bondsrepubliek Duitsland om de handel in zaaizaad van een bepaald ras van landbouwgewassen te beperken, en tot wijziging van Beschikking 89/77/EEG (Slechts de tekst in de Duitse taal is authentiek) Publicatieblad Nr. L 193 van 08/07/1989 blz. 0043 - 0044 ***** BESCHIKKING  VAN DE COMMISSIE van 23 juni 1989 tot machtiging van de Bondsrepubliek Duitsland om de handel in zaaizaad van een bepaald ras van landbouwgewassen te beperken, en tot wijziging van Beschikking 89/77/EEG (Slechts de tekst in de Duitse taal is authentiek) (89/422/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Richtlijn 70/457/EEG van de Raad van 29 september 1970 betreffende de gemeenschappelijke rassenlijst voor landbouwgewassen (1), laatstelijk gewijzigd bij Richtlijn 88/380/EEG (2), en met name op artikel 15, leden 2 en 3, Gezien het door de Bondsrepubliek Duitsland ingediende verzoek, Overwegende dat krachtens artikel 15, lid 1, van Richtlijn 70/457/EEG voor de handel in zaaizaad of pootgoed van rassen van landbouwgewassen die in 1986 in ten minste één Lid-Staat officieel zijn toegelaten en die tevens voldoen aan de bepalingen van Richtlijn 70/457/EEG, na 31 december 1988 in de Gemeenschap geen enkele beperking op grond van het ras meer geldt; Overwegende evenwel dat in artikel 15, lid 2, van Richtlijn 70/457/EEG is bepaald dat in de in artikel 15, lid 3, van die richtlijn vermelde gevallen een Lid-Staat die daarom verzoekt, kan worden gemachtigd de handel in zaaizaad en pootgoed van bepaalde rassen te verbieden; Overwegende dat de Bondsrepubliek Duitsland een dergelijke machtiging heeft gevraagd voor het ras Aurora (Engels raaigras); Overwegende dat in Duitsland officiële veldproeven hebben plaatsgevonden voor dit ras; Overwegende dat het Duitse verzoek gebaseerd is op het feit dat uit deze officiële veldproeven is gebleken dat het betrokken ras nergens in Duitsland dezelfde resultaten oplevert als worden verkregen met een vergelijkbaar ras dat daar is toegelaten (artikel 15, lid 3, onder c), eerste alternatief, van Richtlijn 70/457/EEG); Overwegende dat het verzoek niet binnen de in artikel 15, lid 1, van Richtlijn 70/457/EEG bedoelde termijn kon worden onderzocht; dat de bedoelde termijn daarom bij de Beschikkingen 89/77/EEG (3) en 89/246/EEG (4) van de Commissie voor Duitsland tot en met 30 juni 1989 is verlengd; Overwegende dat het onderzoek nu afgesloten is en heeft uitgewezen dat de in artikel 15, lid 3, onder c), eerste alternatief, van Richtlijn 70/457/EEG bedoelde voorwaarden zijn vervuld; Overwegende dat het verzoek van Duitsland met betrekking tot dit ras derhalve moet worden ingewilligd; Overwegende dat de Commissie Duitsland bij Beschikking 89/77/EEG heeft gemachtigd om de handel in zaaizaad van bepaalde maïsrassen met een FAO-rijpheidsklasse-index van meer dan 350 op haar grondgebied te beperken op grond van het feit dat algemeen bekend is dat dergelijke rassen momenteel niet geschikt zijn om in Duitsland te worden geteeld (artikel 15, lid 3, onder c), tweede alternatief, van Richtlijn 70/457/EEG); Overwegende dat nu is gebleken dat in de in Beschikking 89/77/EEG opgenomen lijst van maïsrassen bepaalde fouten voorkomen, die moeten worden gerectificeerd; Overwegende dat de in deze beschikking vervatte maatregelen in overeenstemming zijn met het advies van het Permanent Comité voor teeltmateriaal voor land-, tuin- en bosbouw, HEEFT DE VOLGENDE BESCHIKKING GEGEVEN: Artikel 1 De Bondsrepubliek Duitsland wordt hierbij gemachtigd om op haar grondgebied de handel te verbieden in zaaizaad van het volgende, in de gemeenschappelijke rassenlijst voor landbouwgewassen van 1989 vermeld ras: Groenvoedergewassen Lolium perenne L. Aurora. Artikel 2 De in artikel 1 bedoelde machtiging wordt ingetrokken zodra wordt geconstateerd dat de voorwaarden voor de verlening ervan niet meer zijn vervuld. Artikel 3 De Bondsrepubliek Duitsland deelt de Commissie en de andere Lid-Staten mede vanaf welke datum en op welke wijze zij van de in artikel 1 bedoelde machtiging gebruik maakt. Artikel 4 In Beschikking 89/77/EEG wordt de in artikel 1, lid 2, opgenomen lijst van rassen van Zea mays L. (maïs) als volgt gewijzigd: 1. »Alezan 4006\" wordt geschrapt; 2. na »Ambra\" wordt »Angelico\" ingevoegd; 3. »DK 250\" wordt geschrapt; 4. »Loges\" wordt vervangen door »Logos\"; 5. »Verax G-4754\" wordt vervangen door »Virax G-4754\". Artikel 5 Deze beschikking is gericht tot de Bondsrepubliek Duitsland. Gedaan te Brussel, 23 juni 1989. Voor de Commissie Ray MAC SHARRY Lid van de Commissie (1) PB nr. L 225 van 12. 10. 1970, blz. 1. (2) PB nr. L 187 van 16. 7. 1988, blz. 31. (3) PB nr. L 30 van 1. 2. 1989, blz. 72. (4) PB nr. L 99 van 12. 4. 1989, blz. 31.",
  "source": "EUR LEX"
}