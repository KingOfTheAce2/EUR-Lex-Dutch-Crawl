{
  "url": "http://www.w3.org/1999/xhtml\">",
  "content": "L_2012337NL.01004401.xml 11.12.2012 NL Publicatieblad van de Europese Unie L 337/44 UITVOERINGSVERORDENING (EU) Nr. 1181/2012 VAN DE COMMISSIE van 10 december 2012 tot goedkeuring van een verhoging van de maxima voor de verrijking van wijn uit in 2012 geoogste druiven in bepaalde wijnbouwgebieden DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1234/2007 van de Raad van 22 oktober 2007 houdende een gemeenschappelijke ordening van de landbouwmarkten en specifieke bepalingen voor een aantal landbouwproducten („integrale-GMO-verordening”) ( 1 ) , en met name artikel 121, lid 3, Overwegende hetgeen volgt: (1) In punt A.3 van bijlage XV bis bij Verordening (EG) nr. 1234/2007 is bepaald dat de lidstaten in jaren waarin de weersomstandigheden uitzonderlijk ongunstig zijn geweest, kunnen verzoeken de vastgestelde maxima voor de verhoging van het alcoholvolumegehalte (verrijking) van wijn met 0,5 % te verhogen. (2) Denemarken, Zweden en het Verenigd Koninkrijk hebben verzocht om een dergelijke verhoging van de maxima voor de verrijking van wijn uit in 2012 geoogste druiven, aangezien de weersomstandigheden in het groeiseizoen in bepaalde geografische gebieden uitzonderlijk ongunstig zijn geweest. (3) Als gevolg van de uitzonderlijk ongunstige weersomstandigheden in 2012 zijn de in punt A.2 van bijlage XV bis bij Verordening (EG) nr. 1234/2007 vastgestelde maxima voor de verhoging van het natuurlijke alcoholvolumegehalte in bepaalde wijnbouwgebieden niet toereikend om wijn met een passend totaal alcoholvolumegehalte te produceren waarnaar normaliter vraag op de markt bestaat. (4) Het is derhalve dienstig in Denemarken, Zweden en het Verenigd Koninkrijk een verhoging van de maxima voor de verrijking van wijn uit in 2012 geoogste druiven toe te staan. (5) De in de onderhavige verordening vervatte maatregelen zijn in overeenstemming met het advies van het Beheerscomité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 In afwijking van punt A.2 van bijlage XV bis bij Verordening (EG) nr. 1234/2007 mag het natuurlijke alcoholvolumegehalte van verse in 2012 geoogste druiven, druivenmost, gedeeltelijk gegiste druivenmost, jonge, nog gistende wijn en wijn die is bereid uit in 2012 geoogste druiven met niet meer dan 3,5 % worden verhoogd in de in de bijlage bij de onderhavige verordening vermelde geografische gebieden. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 december 2012. Voor de Commissie De voorzitter José Manuel BARROSO ( 1 ) PB L 299 van 16.11.2007, blz. 1 . BIJLAGE Geografische gebieden waar een verhoging van de verrijkingsgrens overeenkomstig artikel 1 wordt toegestaan Lidstaat Geografische gebieden Denemarken Alle wijnbouwgebieden Zweden Alle wijnbouwgebieden Verenigd Koninkrijk Alle wijnbouwgebieden",
  "source": "EUR LEX"
}