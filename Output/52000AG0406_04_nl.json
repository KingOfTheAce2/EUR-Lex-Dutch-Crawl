{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:52000AG0406(04):NL:HTML\">",
  "content": "EUR-Lex - 52000AG0406(04) - NL Avis juridique important | 52000AG0406(04) Advies van de Raad van 28 februari 2000 over het geactualiseerde stabiliteitsprogramma van Spanje voor de periode 1999-2003 Publicatieblad Nr. C 098 van 06/04/2000 blz. 0004 - 0004 Advies van de Raad van 28 februari 2000 over het geactualiseerde stabiliteitsprogramma van Spanje voor de periode 1999-2003 (2000/C 98/04) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over de versterking van het toezicht op begrotingssituaties en het toezicht op en de coördinatie van het economisch beleid(1), inzonderheid artikel 5, lid 3, Gezien de aanbeveling van de Commissie, Na raadpleging van het Economisch en Financieel Comité, HEEFT HET VOLGENDE ADVIES UITGEBRACHT: Op 28 februari 2000 heeft de Raad het geactualiseerde stabiliteitsprogramma van Spanje voor de periode 1999-2003 besproken. De Raad heeft met instemming geconstateerd dat de strategie van het stabiliteitsprogramma van 1998 in het huidige programma wordt gecontinueerd, welke strategie bestaat uit de bevordering van gezonde economische groei door middel van begrotingsconsolidatie en structurele hervormingen. De doelstellingen van het programma zijn het ombuigen van het geraamde tekort van de algemene overheid voor 1999 van 1,3 % van het BBP in een overschot van 0,2 % van het BBP in 2003, waarbij de bruto schuldquote zal afnemen tot 55,8 % van het BBP. Voorts is het programma gericht op voortzetting van de begrotingsconsolidatie door middel van uitgavenbeheersing. De Raad is verheugd over de resultaten van de implementatie van het stabiliteitsprogramma van 1998, dat heeft gezorgd voor een krachtige groei van het BBP tezamen met een grote toename van de werkgelegenheid. Met betrekking tot de overheidsfinanciën lijken de streefcijfers voor het saldo en de schuld van de algemene overheid te zijn overschreden. De prijzen hebben zich daarentegen sinds de tweede helft van 1999 minder gunstig ontwikkeld dan verwacht. Het macro-economisch scenario van het geactualiseerde programma gaat ervan uit dat de productiegroei zal vertragen van het huidige hoge tempo (3,7 % in 1999) naar een niveau dichtbij de trendmatige groei in de periode 2000-2003 (gemiddeld 3,3 %). De Raad is van oordeel dat dit macro-economisch scenario realistisch lijkt. In lijn met zijn advies over het oorspronkelijke stabiliteitsprogramma(2) is de Raad van oordeel dat voortzetting van de vastgestelde strategie, gebaseerd op structurele hervormingen in de context van het stabiele monetaire kader van de EMU en een gezonde begrotingsconsolidatie, de Spaanse economie in staat moeten stellen zich te ontwikkelen overeenkomstig het macro-economische scenario voor de middellange termijn. De Raad merkt met voldoening op dat het geactualiseerde programma de begrotingsstrategie continueert, welke strategie gebaseerd is op de beheersing van de primaire lopende uitgaven, en voorziet in een uitbreiding van de overheidsinvesteringen en een verlaging van de belastingdruk. Aangezien de verlaging van het overheidstekort gebaseerd is op de uitgavenkant, zou het wenselijk zijn te komen tot de langverwachte hervorming van de nationale begrotingswet teneinde het toezicht op de overheidsuitgaven te versterken. De onderliggende begrotingspositie, welke overeenstemt met het nagestreefde overschot van 0,1 % van het BBP in 2002, zou een voldoende veiligheidsmarge bieden om te voorkomen dat het tekort bij een normale vertraging van de conjunctuur de drempel van 3 % van het BBP zou overschrijden en zou tevens een extra veiligheidsmarge bieden voor onvoorziene ontwikkelingen; deze marge zal vanaf 2003 verder oplopen. Derhalve is de Raad van oordeel dat de begrotingsdoelstelling op de middellange termijn van het geactualiseerde stabiliteitsprogramma in overeenstemming is met de bepalingen van het stabiliteits- en groeipact. De Raad acht de geplande verhoging van de veiligheidsmarge gerechtvaardigd gelet op de noodzaak de gevolgen voor de begroting van de vergrijzing te ondervangen. In dat verband verheugt de Raad zich over de toezegging om het in 2000 ingestelde reservefonds voor de sociale zekerheid verder te verhogen. De Raad spreekt zijn tevredenheid uit over het feit dat alle sectoren van de algemene begrotingen van de regionale overheid een bijdrage moeten leveren aan de begrotingsaanpassing, en in het bijzonder over het feit dat overheden in het kader van het bestaande interne stabiliteitspact naar verwachting vanaf 2001 in evenwicht zullen zijn. De Raad benadrukt dat het, gezien het steeds grotere aandeel van de regionale overheden in de verschillende categorieën van uitgaven, noodzakelijk is dat de bestaande coördinatiemechanismen tussen de regionale regeringen blijven functioneren. In het licht van de recente ontwikkelingen op het gebied van de prijzen acht de Raad het van essentieel belang dat ook in de toekomst bij de loonontwikkelingen in Spanje de prijsstabiliteit niet uit het oog wordt verloren. Bovendien is de Raad van oordeel dat zonodig een nog restrictiever begrotingsbeleid zou moeten worden gevoerd om eventuele risico's op oververhitting van de economie tegen te gaan. De Raad is van mening dat het programma in overeenstemming is met de globale richtsnoeren voor het economisch beleid. Hij spreekt zijn tevredenheid uit over het feit dat het geactualiseerde programma rekening houdt met de toenemende betekenis van het structurele beleid en de begrotingsconsolidatie in de EMU. De structurele hervormingen hebben immers een belangrijke rol gespeeld bij de vergroting van het productiepotentieel van de Spaanse economie en bij de handhaving van een positief groeiverschil ten opzichte van het EU-gebied, tezamen met krachtige werkgelegenheidsschepping. Derhalve moedigt de Raad de Spaanse regering aan, voort te gaan met de lopende structurele hervormingen. (1) PB L 209 van 2.8.1997, blz. 1. (2) PB C 124 van 5.5.1999, blz. 1.",
  "source": "EUR LEX"
}