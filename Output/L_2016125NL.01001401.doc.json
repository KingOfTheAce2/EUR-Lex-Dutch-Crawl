{
  "url": "http://www.w3.org/1999/xhtml\">",
  "content": "L_2016125NL.01001401.xml 13.5.2016 NL Publicatieblad van de Europese Unie L 125/14 UITVOERINGSBESLUIT (EU) 2016/714 VAN DE COMMISSIE van 11 mei 2016 betreffende de verlenging van de maatregel die Nederland heeft getroffen voor het op de markt aanbieden of het gebruik van de biociden VectoBacWG en Aqua-K-Othrine overeenkomstig artikel 55, lid 1, van Verordening (EU) nr. 528/2012 van het Europees Parlement en de Raad (Kennisgeving geschied onder nummer C(2016) 2682) (Slechts de tekst in de Nederlandse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) (hierna „de verordening” genoemd), met name artikel 55, lid 1, Overwegende hetgeen volgt: (1) Overeenkomstig artikel 55, lid 1, eerste alinea, van de verordening heeft Nederland op 7 oktober 2015 een besluit goedgekeurd tot tijdelijke vergunning voor het op de markt aanbieden en het gebruik van VectoBacWG en Aqua-K-Othrine voor de bestrijding door gecertificeerde exploitanten van larven en adulten van de invasieve exotische muggensoorten Aedes albopictus en Aedes japonicus (hierna „muggen” genoemd) voor de periode tot en met 1 november 2015. Aangezien het muggenseizoen daarna voorbij was, was er geen reden om deze vergunning tijdens het winterseizoen aan te houden. Nederland heeft de Commissie en de andere lidstaten onverwijld ingelicht over deze maatregel en de redenen daarvoor, in overeenstemming met artikel 55, lid 1, tweede alinea, van de verordening. (2) VectoBacWG bevat Bacillus thuringiensis subsp. israelensis serotype H14, stam AM65-52 (hierna „ Bacillus thuringiensis israelensis ” genoemd) als werkzame stof en Aqua-K-Othrine bevat deltamethrin als werkzame stof, en beide zijn beoordeeld voor gebruik in productsoort 18, zoals omschreven in bijlage V bij de verordening. Volgens de door Nederland verstrekte informatie was de tijdelijke maatregel nodig met het oog op de bescherming van de volksgezondheid, aangezien deze muggen, die in Nederland worden aangetroffen op bedrijfsterreinen van handelaars in autobanden, op begraafplaatsen en in volkstuinen, tropische ziekten zoals dengue en chikungunya overdragen. De mogelijke verspreiding van deze ziekten moet zo veel en zo spoedig mogelijk worden voorkomen. (3) Op 12 januari 2016 ontving de Commissie een verzoek van Nederland om te besluiten dat de maatregel kan worden verlengd in overeenstemming met artikel 55, lid 1, derde alinea, van de verordening. Dit verzoek werd ingegeven door de vrees dat er anders op 1 april 2016, wanneer het nieuwe muggenseizoen begint, geen geschikt alternatief middel ter bestrijding van vectormuggen beschikbaar zou zijn in Nederland. (4) De werkzame stoffen Bacillus thuringiensis israelensis en deltamethrin (EG-nr. 258-256-6, CAS-nr. 52918-63-5) zijn allebei beoordeeld in het kader van het werkprogramma voor systematisch onderzoek van alle werkzame stoffen die op 14 mei 2000 reeds op de markt waren, zoals omschreven in artikel 89 van de verordening. (5) Na de goedkeuring van beide werkzame stoffen zijn in Griekenland en Frankrijk aanvragen voor een eerste toelating van VectoBacWG en Aqua-K-Othrine ingediend overeenkomstig artikel 89, lid 3, tweede alinea, van de verordening, maar deze beoordelingsprocedures zijn nog niet afgerond. Verwacht wordt dat zodra Griekenland en Frankrijk toelatingen zullen hebben verleend er in Nederland aanvragen zullen worden ingediend voor wederzijdse erkenningen overeenkomstig artikel 33 van de verordening. (6) Het Europees Centrum voor ziektepreventie en -bestrijding (ECDC) erkent dat de muggen zich op spectaculaire wijze over de hele wereld hebben verspreid, met name als gevolg van menselijke activiteiten, en dat ze een ernstig gevaar voor de gezondheid kunnen gaan vormen. (7) In afwachting van de toelating in Nederland van VectoBacWG en Aqua-K-Othrine overeenkomstig artikel 33 van de verordening, is het gepast toe te staan dat Nederland de tijdelijke maatregel voor een periode van ten hoogste 550 dagen verlengt. (8) De in dit besluit vervatte maatregel is in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 Overeenkomstig artikel 55, lid 1, van Verordening (EU) nr. 528/2012 kan Nederland voor een totale periode van ten hoogste 550 dagen de maatregel verlengen voor het op markt aanbieden en het gebruik van VectoBacWG, dat Bacillus thuringiensis israelensis bevat, en Aqua-K-Othrine, dat deltamethrin (EG-nr. 258-256-6, CAS-nr. 52918-63-5) bevat, in productsoort 18 zoals omschreven in bijlage V bij de verordening (insecticiden, acariciden en producten voor de bestrijding van andere geleedpotigen), voor de bestrijding van vectormuggen. Artikel 2 Bij het nemen van de in artikel 1 bedoelde maatregel, zorgt Nederland ervoor dat deze producten alleen worden gebruikt door gecertificeerde exploitanten en onder het toezicht van de bevoegde autoriteit. Artikel 3 Dit besluit is gericht tot het Koninkrijk der Nederlanden. Gedaan te Brussel, 11 mei 2016. Voor de Commissie Vytenis ANDRIUKAITIS Lid van de Commissie ( 1 ) PB L 167 van 27.6.2012, blz. 1 .",
  "source": "EUR LEX"
}