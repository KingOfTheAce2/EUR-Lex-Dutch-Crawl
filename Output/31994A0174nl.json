{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31994A0174:NL:HTML\">",
  "content": "EUR-Lex - 31994A0174 - NL Avis juridique important | 31994A0174 94/174/Euratom: Advies van de Commissie van 7 maart 1994 betreffende het plan voor de lozing van radioactieve afvalstoffen, afkomstig van de Melox-splijtstoffabriek, op het centrum voor atoomenergie van Marcoule (Frankrijk), overeenkomstig artikel 37 van het Euratom- Verdrag (Slechts de tekst in de Franse taal is authentiek) Publicatieblad Nr. L 080 van 24/03/1994 blz. 0024 - 0024 ADVIES VAN DE COMMISSIE van 7 maart 1994 betreffende het plan voor de lozing van radioactieve afvalstoffen, afkomstig van de Melox-splijtstoffabriek, op het centrum voor atoomenergie van Marcoule (Frankrijk), overeenkomstig artikel 37 van het  Euratom-Verdrag (Slechts de tekst in de Franse taal is authentiek) (94/174/Euratom) Op 10 september 1993 heeft de Commissie van de Europese Gemeenschappen van de Franse Regering overeenkomstig artikel 37 van het Euratom-Verdrag de algemene  gegevens ontvangen met betrekking tot het plan om radioactieve afvalstoffen die ontstaan bij de exploitatie van de Melox-installatie in het centrum voor atoomenergie van Marcoule te lozen. Aan de hand van deze gegevens en na raadpleging van de deskundigengroep brengt de Commissie het volgende advies uit: 1. De afstand van de installatie tot het dichtstbijzijnde punt op het grondgebied van een andere Lid-Staat, in dit geval ItaliÃ«, bedraagt 180 km; Spanje en Duitsland liggen op een afstand van respectievelijk 230 en 435 km. 2. De vaste afvalstoffen die bij de exploitatie van de Melox-installatie ontstaan, worden in een voor dit doel geschikte nucleaire installatie op het Franse grondgebied opgeslagen. 3. Onder normale bedrijfsomstandigheden veroorzaken de vloeibare en gasvormige effluenten een vanuit gezondheidsoogpunt te verwaarlozen blootstelling van de bevolking van andere Lid-Staten. 4. Bij een ongewilde lozing van radioactieve effluenten als gevolg van een ongeval van de omvang als bestudeerd in de algemene gegevens, zijn de doses die in andere Lid-Staten zouden kunnen worden ontvangen, vanuit gezondheidsoogpunt niet significant. Samenvattend is de Commissie van mening dat de tenuitvoerlegging van het plan voor de lozing van radioactief afval dat ontstaat bij de exploitatie van de Melox-installatie, noch in normale bedrijfsomstandigheden, noch bij een ongeval van de bestudeerde  omvang, tot een vanuit gezondheidsoogpunt significante radioactieve besmetting van het water, de bodem of het luchtruim van een andere Lid-Staat kan leiden. Dit advies is gericht tot de Franse Republiek. Voor de Commissie Yannis PALEOKRASSAS  Lid van de Commissie",
  "source": "EUR LEX"
}