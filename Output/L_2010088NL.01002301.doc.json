{
  "url": "http://www.w3.org/1999/xhtml\">",
  "content": "L_2010088NL.01002301.xml 8.4.2010 NL Publicatieblad van de Europese Unie L 88/23 BESLUIT VAN DE RAAD van 16 november 2009 betreffende het standpunt van de Gemeenschap over het lidmaatschap van het Raadgevend Comité Cariforum-EG, opgericht bij de Economische Partnerschapsovereenkomst tussen de Cariforum-staten, enerzijds, en de Europese Gemeenschap en haar lidstaten, anderzijds, en over de selectie van de vertegenwoordigers van in de Europese Gemeenschap gevestigde organisaties (2010/207/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 300, lid 2, tweede alinea, Gezien het voorstel van de Commissie, Na raadpleging van het Europees Economisch en Sociaal Comité, Overwegende hetgeen volgt: (1) De economische partnerschapsovereenkomst tussen de Cariforum-staten, enerzijds, en de Europese Gemeenschap en haar lidstaten, anderzijds ( 1 ) (hierna „de overeenkomst”), werd op 15 oktober 2008 ondertekend en wordt vanaf 29 december 2008 voorlopig toegepast. (2) In artikel 232, lid 2, van de overeenkomst wordt bepaald dat de Gezamenlijke Raad Cariforum-EG (hierna „de Gezamenlijke Raad”) beslist over het lidmaatschap van het Raadgevend Comité Cariforum-EG (hierna „het comité”), teneinde een zo breed mogelijke vertegenwoordiging van alle belanghebbenden te waarborgen. (3) Het is van cruciaal belang dat wordt gezorgd voor de snelle samenstelling van de in de overeenkomst bedoelde instellingen, met name het comité, in het licht van zijn rol bij de monitoring van de uitvoering van de overeenkomst. (4) Er moet een interne communautaire procedure worden vastgesteld voor de selectie van vertegenwoordigers van in de Europese Gemeenschap gevestigde organisaties. (5) Het Europees Economisch en Sociaal Comité heeft zich bereid verklaard om te helpen bij de identificatie en selectie van vertegenwoordigers van Europese maatschappelijke organisaties en om voorlopig het secretariaat van het Raadgevend Comité te verzorgen, BESLUIT: Artikel 1 Het standpunt van de Gemeenschap met betrekking tot de goedkeuring van een besluit van de Gezamenlijke Raad, dat moet leiden tot de selectie van de permanente leden van het comité, opgericht bij de overeenkomst, wordt gebaseerd op het ontwerp-besluit van de Gezamenlijke Raad in de bijlage bij dit besluit. Artikel 2 1.   Vertegenwoordigers van de Europese organisaties bedoeld in artikel 1, lid 1, onder a), van de bijlage, worden door het Europees Economisch en Sociaal Comité in overleg en overeenstemming met de Commissie voorgesteld voor goedkeuring door het Handels- en ontwikkelingscomité Cariforum-EG (hierna „het Handels- en ontwikkelingscomité”). Als vertegenwoordigers worden drie vertegenwoordigers van de werknemersorganisaties, drie vertegenwoordigers van de werkgeversorganisaties, drie vertegenwoordigers van organisaties die diverse sociale en economische belangen vertegenwoordigen, met inbegrip van boeren- en consumentenbonden voorgesteld, die aan de eisen van artikel 1, lid 1, van de bijlage moeten voldoen. 2.   Er zijn vier vertegenwoordigers van de Europese organisaties bedoeld in artikel 1, lid 1, onder c), van de bijlage, en twee vertegenwoordigers van de Europese organisaties bedoeld in artikel 1, lid 1, onder b), van de bijlage. Het Europees Economisch en Sociaal Comité wordt verzocht lijsten van de in artikel 1, lid 1, onder b) en c), van de bijlage bedoelde organisaties op te stellen. Daartoe wordt op ruime schaal een oproep tot het indienen van blijken van belangstelling voor opname in een dergelijke lijst gepubliceerd. In hun reactie op deze oproep moeten de belangstellende organisaties aangeven op welke wijze zij aan de in artikel 1 van de bijlage vastgestelde eisen voldoen. De lijsten blijven openstaan voor organisaties die voldoen aan de eisen van die bepaling. De Commissie gaat na of de organisaties die op de lijst opgenomen willen worden, voldoen aan de eisen van artikel 1, lid 1, van de bijlage. Indien de Commissie van oordeel is dat een organisatie die heeft verzocht om te worden opgenomen op de lijst, niet aan die eisen voldoet, stelt zij binnen twee maanden na de datum van de aanvraag de verzoekende organisatie daarvan in kennis. 3.   In de lijsten opgenomen organisaties zullen op de hoogte worden gehouden van, en op eigen kosten als waarnemers kunnen deelnemen aan, de werking van het comité. 4.   In de oproep tot het indienen van blijken van belangstelling wordt de organisaties ook verzocht aan te geven of zij er belangstelling voor hebben dat een van hun vertegenwoordigers als permanent lid van het comité fungeert. De in de lijsten opgenomen organisaties wordt daarna verzocht uit degenen die belangstelling daarvoor hebben betoond en aan de eisen van artikel 1 van de bijlage voldoen, de kandidatuur van maximaal twee permanente vertegenwoordigers voor het comité te steunen. De Europese Gemeenschap stelt het Handels- en ontwikkelingscomité als permanente leden voor de categorieën van artikel 1, lid 1, onder b) en c), van de bijlage de vertegenwoordigers voor die de meeste steun hebben gekregen, mits de eisen van punt 1 van de bijlage zijn nageleefd. 5.   Een oproep tot het indienen van blijken van belangstelling om te fungeren als permanente leden van het comité wordt vier maanden vóór het verstrijken van het mandaat van de leden van het comité gepubliceerd. De aanwijzing geschiedt volgens dezelfde procedures als vastgesteld in lid 4. Gedaan te Brussel, 16 november 2009. Voor de Raad De voorzitster C. MALMSTRÖM ( 1 ) PB L 289 van 30.10.2008, blz. 3 . BIJLAGE BESLUIT Nr. …/20.. VAN DE GEZAMENLIJKE RAAD CARIFORUM-EG ingesteld bij de Economische Partnerschapsovereenkomst tussen de Cariforum-staten, enerzijds, en de Europese Gemeenschap en haar lidstaten, anderzijds, betreffende het lidmaatschap van het Raadgevend Comité Cariforum-EG DE GEZAMENLIJKE RAAD CARIFORUM-EG, Gelet op de economische partnerschapsovereenkomst tussen de Cariforum-staten, enerzijds, en de Europese Gemeenschap en haar lidstaten, anderzijds (hierna „de overeenkomst”), ondertekend te Bridgetown, Barbados, op 15 oktober 2008, en met name op artikel 232, lid 2, Overwegende hetgeen volgt: In het licht van de in artikel 1 van de overeenkomst vastgestelde doelstellingen, en de in artikel 5 van de overeenkomst bedoelde verbintenis tot monitoring daarvan, is het dienstig dat het Raadgevend Comité Cariforum-EG (hierna „het comité”) zo snel mogelijk wordt opgericht, BESLUIT: Artikel 1 1.   Van het comité zijn lid: 40 permanente leden als vertegenwoordigers van maatschappelijke organisaties, van wie 25 in de Cariforum-staten gevestigde organisaties en 15 in de Europese Gemeenschap gevestigde organisaties vertegenwoordigen. Tot elk van deze beide groepen behoren ten minste twee vertegenwoordigers van organisaties die respectievelijk vertegenwoordigen: a) de sociale en economische partners; b) de academische gemeenschap, waaronder onafhankelijke onderzoeksinstellingen, en c) andere niet-gouvernementele organisaties, waaronder ontwikkelings- en milieuorganisaties. De permanente leden blijven twee jaar in functie en verlenging is mogelijk. Relevante expertise en een brede geografische en sectorale vertegenwoordiging worden gewaarborgd. 2.   Voor de toepassing van dit besluit wordt onder maatschappelijke organisaties verstaan: verenigingen, stichtingen en andere privé-instellingen die zonder winstoogmerk een doel van internationaal nut nastreven en die in staat zijn deskundige informatie of deskundig advies over onder de overeenkomst vallende aangelegenheden te verstrekken, of die belangrijke elementen van de publieke opinie over onder de overeenkomst vallende aangelegenheden vertegenwoordigen. Van deze eis inzake het ontbreken van een winstoogmerk kan worden afgeweken voor academische instellingen met een specifieke expertise op het gebied van onder de overeenkomst vallende aangelegenheden. 3.   Een organisatie wordt geacht te zijn gevestigd op het grondgebied van hetzij de Cariforum-staten, hetzij de Europese Gemeenschap, als de hoofdvestiging en de centrale bestuurs- en controlediensten van deze organisatie zich bevinden op het grondgebied van de Cariforum-staten of de Europese Gemeenschap, naargelang van het geval. Artikel 2 De lijst van de door de Cariforum-staten respectievelijk de Europese Gemeenschap voorgestelde permanente leden, en de vernieuwing daarvan, wordt zo snel mogelijk door het Handels- en ontwikkelingscomité Cariforum-EG (hierna het Handels-en ontwikkelingscomité) besproken en goedgekeurd. Artikel 3 Organisaties die voldoen aan de eisen van artikel 1, leden 2 en 3, mogen de vergaderingen van het comité als waarnemer bijwonen. De lijst van de door de Cariforum-staten respectievelijk de Europese Gemeenschap voorgestelde waarnemers wordt jaarlijks door het Handels- en ontwikkelingscomité goedgekeurd. Het comité kan deskundigen uitnodigen om bij te dragen aan zijn werkzaamheden. Het reglement van orde van het comité bevat de nadere regels voor de deelname van deskundigen en waarnemers. Artikel 4 Het Europees Economisch en Sociaal Comité fungeert als secretariaat van het comité voor een beginperiode die eindigt op 31 december 2010. Deze periode wordt automatisch verlengd, tenzij de partijen of het Europees Economisch en Sociaal Comité vroeg genoeg laten weten dat zij het daarmee niet eens zijn. Artikel 5 De financieringsregelingen worden vastgesteld door het Handels- en ontwikkelingscomité. Alleen permanente leden van het comité kunnen financiële bijstand voor de uitvoering van hun taken in het comité ontvangen. Artikel 6 Dit besluit treedt in werking op … Gedaan te …",
  "source": "EUR LEX"
}