{
  "url": "http://www.w3.org/1999/xhtml\">",
  "content": "L_2009264NL.01000501.xml 8.10.2009 NL Publicatieblad van de Europese Unie L 264/5 VERORDENING (EG) N r. 936/2009 VAN DE COMMISSIE van 7 oktober 2009 houdende toepassing van de overeenkomsten tussen de Europese Unie en derde landen inzake de wederzijdse erkenning van bepaalde gedistilleerde dranken (gecodificeerde versie) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 110/2008 van het Europees Parlement en de Raad van 15 januari 2008 betreffende de definitie, de aanduiding, de presentatie, de etikettering en de bescherming van geografische aanduidingen van gedistilleerde dranken en tot intrekking van Verordening (EEG) nr. 1576/89 van de Raad ( 1 ) , en met name op artikel 27, Overwegende hetgeen volgt: (1) Verordening (EG) nr. 1267/94 van de Commissie van 1 juni 1994 houdende toepassing van de overeenkomsten tussen de Europese Unie en derde landen inzake de wederzijdse erkenning van bepaalde gedistilleerde dranken ( 2 ) is ingrijpend gewijzigd ( 3 ) . Ter wille van de duidelijkheid en een rationele ordening van de tekst dient tot codificatie van deze verordening te worden overgegaan. (2) De Europese Unie heeft met de Verenigde Staten van Amerika een overeenkomst in de vorm van een briefwisseling en met de Verenigde Mexicaanse Staten een overeenkomst inzake de wederzijdse erkenning en bescherming van bepaalde gedistilleerde dranken gesloten. In deze overeenkomsten is bepaald dat de wettelijke en bestuursrechtelijke bepalingen die nodig zijn om aan de in de overeenkomsten bepaalde verplichtingen te voldoen, binnen een bepaalde termijn ten uitvoer moeten worden gelegd. Om ervoor te zorgen dat voor de vorenbedoelde producten de vastgestelde garanties inzake controle en bescherming daadwerkelijk gelden, moet de lijst worden opgesteld van de producten waarop de door de Europese Unie gesloten overeenkomsten betrekking hebben. (3) De in deze verordening vervatte maatregelen zijn in overeenstemming met het advies van het Comité voor gedistilleerde dranken, HEEFT DE VOLGENDE VERORDENING VASTGESTELD: Artikel 1 1.   De aanduidingen van producten die voorkomen in de lijst in bijlage I en die van oorsprong zijn uit de in deze lijst vermelde derde landen mogen alleen worden gebruikt voor producten die zijn vervaardigd overeenkomstig de wetten en besluiten van de betrokken derde landen. 2.   Voor de in lid 1 bedoelde producten gelden de in artikel 24, lid 1, van Verordening (EG) nr. 110/2008 bedoelde maatregelen inzake bescherming en controle in de sector gedistilleerde dranken, onder de in de overeenkomst met de betrokken derde landen bepaalde voorwaarden. Artikel 2 Verordening (EG) nr. 1267/94 wordt ingetrokken. Verwijzingen naar de ingetrokken verordening gelden als verwijzingen naar de onderhavige verordening en worden gelezen volgens de concordantietabel in bijlage III. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 oktober 2009. Voor de Commissie Mariann FISCHER BOEL Lid van de Commissie ( 1 ) PB L 39 van 13.2.2008, blz. 16 . ( 2 ) PB L 138 van 2.6.1994, blz. 7 . ( 3 ) Zie bijlage II. BIJLAGE I Aanduiding van het product Land van oorsprong Tennessee whisky/Tennessee whiskey Verenigde Staten van Amerika Bourbon whisky/Bourbon whiskey/„Bourbon” als aanduiding voor Bourbon whiskey Verenigde Staten van Amerika Tequila Verenigde Mexicaanse Staten Mezcal Verenigde Mexicaanse Staten BĲLAGE II Ingetrokken verordening met de wijziging ervan Verordening (EG) nr 1267/94 van de Commissie ( PB L 138 van 2.6.1994, blz. 7 ) Verordening (EG) nr. 1434/97 van de Commissie ( PB L 196 van 24.7.1997, blz. 56 ) BIJLAGE III Concordantietabel Verordening (EG) nr 1267/94 De onderhavige verordening Artikel 1 Artikel 1 — Artikel 2 Artikel 2 Artikel 3 Bijlage Bijlage I — Bijlage II — Bijlage III",
  "source": "EUR LEX"
}