{
  "url": "http://www.w3.org/1999/xhtml\">",
  "content": "L_2020423NL.01000301.xml 15.12.2020 NL Publicatieblad van de Europese Unie L 423/3 UITVOERINGSVERORDENING (EU) 2020/2080 VAN DE COMMISSIE van 9 december 2020 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 december 2020. Voor de Commissie, namens de voorzitter, Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Gezouten en gedroogde halve tomaten, geschikt voor dadelijke consumptie. Het zoutgehalte varieert van 10,65 tot 17,35 gewichtspercenten. Afhankelijk van de verschillende zoutgehaltes wordt het product onderverdeeld in verschillende kwaliteitscategorieën die voor verschillende toepassingen dienen. In het productieproces worden verse tomaten gesneden, gezouten en vervolgens blootgesteld aan de zon om te drogen. De belangrijkste functie van het zouten is het op smaak brengen en het tot stand brengen van verschillende kwaliteitscategorieën. Als bijkomend gevolg zorgt het zouten ervoor dat het product sneller droogt en wordt verduurzaamd. Het product wordt aangeboden in vacuümverpakkingen van verschillende grootte in kartonnen dozen die bij een temperatuur van minder dan 5 °C worden bewaard. 2002 10 90 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 2002 , 2002 10  en 2002 10 90 . Post 0711  omvat groenten die uitsluitend zijn behandeld om ze tijdens het vervoer of de opslag vóór gebruik voorlopig te verduurzamen, mits zij als zodanig niet geschikt zijn voor dadelijke consumptie. Aangezien het betrokken product geschikt is voor dadelijke consumptie, is indeling onder post 0711  uitgesloten. Post 0712  omvat gedroogde groenten die niet op andere wijze zijn bereid. Het zouten is geen proces waarin hoofdstuk 7 voorziet. Het wordt als andere wijze van bereiding aangemerkt omdat bij droogprocessen niet noodzakelijkerwijs zout hoeft te worden toegevoegd. Indeling onder post 0712  is derhalve uitgesloten. Het product moet daarom worden ingedeeld onder GN-code 2002 10 90  als tomaten, op andere wijze bereid of verduurzaamd dan in azijn of azijnzuur.",
  "source": "EUR LEX"
}