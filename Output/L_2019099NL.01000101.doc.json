{
  "url": "http://www.w3.org/1999/xhtml\">",
  "content": "L_2019099NL.01000101.xml 10.4.2019 NL Publicatieblad van de Europese Unie L 99/1 BESLUIT (EU) 2019/563 VAN DE RAAD van 8 april 2019 inzake de sluiting, namens de Unie, van Amendement 1 van Memorandum van samenwerking NAT-I-9406 tussen de Verenigde Staten van Amerika en de Europese Unie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 6, tweede alinea, onder a), en artikel 218, lid 7, Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) Overeenkomstig Besluit (EU) 2018/538 van de Raad ( 2 ) is Amendement 1 van Memorandum van samenwerking NAT-I-9406 tussen de Verenigde Staten van Amerika en de Europese Unie (\"Memorandum van samenwerking NAT-I-9406\") op 13 december 2017 ondertekend, onder voorbehoud van de sluiting ervan op een latere datum. (2) Amendement 1 van Memorandum van samenwerking NAT-I-9406 breidt het toepassingsgebied van de samenwerking tussen de partijen uit tot alle fasen van de modernisering van het luchtverkeersbeheer, met inbegrip van uitrolactiviteiten, teneinde mondiale interoperabiliteit tot stand te brengen. Het wijzigt ook de structuur en het beheer van Memorandum van samenwerking NAT-I-9406 teneinde de tenuitvoerlegging en het beheer van de samenwerkingsactiviteiten die in het kader van dat memorandum worden uitgevoerd, te optimaliseren. (3) Er moeten procedureregels worden vastgesteld voor de deelname van de Unie in het uitvoerend beheer van Memorandum van samenwerking NAT-I-9406A tussen de Verenigde Staten van Amerika en de Europese Unie op het gebied van modernisering van het luchtverkeersbeheer, onderzoek en ontwikkeling in de burgerluchtvaart en de wereldwijde interoperabiliteit (\"Memorandum van samenwerking NAT-I-9406A\"), dat is opgenomen in het addendum bij Amendement 1 en Memorandum van samenwerking NAT-I-9406 vervangt. (4) Amendement 1 van Memorandum van samenwerking NAT-I-9406 moet derhalve namens de Unie worden goedgekeurd, HEEFT HET VOLGENDE BESLUIT VASTGESTELD: Artikel 1 Amendement 1 van Memorandum van samenwerking NAT-I-9406 tussen de Verenigde Staten van Amerika en de Europese Unie wordt namens de Unie goedgekeurd ( 3 ) . Artikel 2 De voorzitter van de Raad verricht namens de Unie de in artikel II.B van Amendement 1 van Memorandum van samenwerking NAT-I-9406 bedoelde kennisgeving, waarmee de instemming van de Unie om door Amendement 1 van Memorandum van samenwerking NAT-I-9406 gebonden te zijn, tot uiting wordt gebracht ( 4 ) . Artikel 3 Na overleg met een door de Raad aangewezen speciaal comité bepaalt de Commissie het standpunt dat de Unie moet innemen in het uitvoerend beheer van Memorandum van samenwerking NAT-I-9406A en zijn bijlagen, zoals vermeld in artikel III van Memorandum van samenwerking NAT-I-9406A, met betrekking tot: a) de vaststelling van aanvullende bijlagen bij Memorandum van samenwerking NAT-I-9406A en appendices bij de bijlagen bij Memorandum van samenwerking NAT-I-9406A, en b) de vaststelling van wijzigingen van de bijlagen bij Memorandum van samenwerking NAT-I-9406A en van de appendices bij die bijlagen. Artikel 4 Onverminderd artikel 3 van dit besluit, kan de Commissie passende maatregelen nemen krachtens de artikelen III, IV, V, VII en VIII van Memorandum van samenwerking NAT-I-9406A. Artikel 5 De Commissie vertegenwoordigt de Unie in het overleg in het kader van artikel XI van Memorandum van samenwerking NAT-I-9406A. Artikel 6 De Commissie brengt de Raad op de hoogte van de uitvoering van Memorandum van samenwerking NAT-I-9406A telkens wanneer dit nodig is, doch ten minste eenmaal per jaar. Artikel 7 Dit besluit treedt in werking op de dag waarop het wordt vastgesteld. Gedaan te Luxemburg, 8 april 2019. Voor de Raad De voorzitter F. MOGHERINI ( 1 ) Goedkeuring van 12 september 2018 (nog niet bekendgemaakt in het Publicatieblad). ( 2 ) Besluit (EU) 2018/538 van de Raad van 7 december 2017 inzake de ondertekening, namens de Unie, en de voorlopige toepassing van Amendement 1 van Memorandum van samenwerking NAT-I-9406 tussen de Verenigde Staten van Amerika en de Europese Unie ( PB L 90 van 6.4.2018, blz. 1 ). ( 3 ) De tekst van Amendement 1 van Memorandum van samenwerking NAT-I-9406 tussen de Verenigde Staten van Amerika en de Europese Unie is bekendgemaakt in PB L 90 van 6.4.2018, blz. 3 , samen met het besluit inzake de ondertekening. ( 4 ) De datum van inwerkingtreding van Amendement 1 van Memorandum van samenwerking NAT-I-9406 zal door het secretariaat-generaal van de Raad worden bekendgemaakt in het Publicatieblad van de Europese Unie .",
  "source": "EUR LEX"
}