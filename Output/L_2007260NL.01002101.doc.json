{
  "url": "http://www.w3.org/1999/xhtml\">",
  "content": "L_2007260NL.01002101.xml 5.10.2007 NL Publicatieblad van de Europese Unie L 260/21 BESCHIKKING VAN DE COMMISSIE van 4 oktober 2007 betreffende noodmaatregelen van toepassing op uit Albanië ingevoerde visserijproducten bestemd voor menselijke consumptie (Kennisgeving geschied onder nummer C(2007) 4482) (Voor de EER relevante tekst) (2007/642/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 178/2002 van het Europees Parlement en de Raad van 28 januari 2002 tot vaststelling van de algemene beginselen en voorschriften van de levensmiddelenwetgeving, tot oprichting van een Europese Autoriteit voor voedselveiligheid en tot vaststelling van procedures voor voedselveiligheidsaangelegenheden ( 1 ) , en met name op artikel 53, lid 1, onder b), Overwegende hetgeen volgt: (1) Overeenkomstig Verordening (EG) nr. 178/2002 moeten de nodige maatregelen worden vastgesteld wanneer blijkt dat uit een derde land ingevoerde levensmiddelen een ernstig risico kunnen vormen voor de gezondheid van mens of dier of voor het milieu en dat dit risico niet op afdoende wijze kan worden beheerst met de door de betrokken lidsta(a)t(en) getroffen maatregelen. (2) Krachtens Verordening (EG) nr. 853/2004 van het Europees Parlement en de Raad van 29 april 2004 houdende vaststelling van specifieke hygiënevoorschriften voor levensmiddelen van dierlijke oorsprong ( 2 ) moeten de exploitanten van levensmiddelenbedrijven ervoor zorgen dat de grenswaarden voor histamine in visserijproducten niet worden overschreden. Deze grenswaarden zijn tezamen met de bemonsterings- en analysemethoden vastgesteld bij Verordening (EG) nr. 2073/2005 van de Commissie 15 november 2005 inzake microbiologische criteria voor levensmiddelen ( 3 ) . (3) De Gemeenschap heeft onlangs in Albanië een inspectie uitgevoerd waaruit is gebleken dat de Albanese autoriteiten beschikken over een beperkte capaciteit om de nodige controles uit te voeren, met name om histamine in vis en visserijproducten op te sporen. (4) Zeer hoge histaminegehalten in visserijproducten vormen een ernstig risico voor de gezondheid van de mens. (5) Het is dienstig dat op communautair niveau maatregelen worden vastgesteld die van toepassing zijn op de invoer van visserijproducten die kunnen zijn besmet, om te zorgen voor een doeltreffende en uniforme bescherming in alle lidstaten. (6) De invoer in de Gemeenschap van visserijproducten van vissoorten die met een hoog histaminegehalte in verband worden gebracht, mag alleen worden toegestaan als kan worden aangetoond dat zij in de plaats van oorsprong aan een systematische controle zijn onderworpen om na te gaan of hun histaminegehalten de bij Verordening (EG) nr. 2073/2005 vastgestelde grenswaarden niet overschrijden. (7) Het is echter dienstig dat tijdelijk de invoer van zendingen wordt toegestaan die niet vergezeld gaan van de resultaten van de controles in de plaats van oorsprong, mits de lidstaten ervoor zorgen dat die zendingen bij aankomst aan de communautaire grens aan passende controles worden onderworpen om na te gaan of hun histaminegehalten de bij Verordening (EG) nr. 2073/2005 vastgestelde grenswaarden niet overschrijden. Deze tijdelijke vergunning moet beperkt zijn tot de tijd die de Albanese autoriteiten nodig hebben om hun eigen controlecapaciteit op te bouwen. (8) Bij Verordening (EG) nr. 178/2002 is een systeem voor snelle waarschuwing voor levensmiddelen en diervoeders opgezet, dat gebruikt moet worden met het oog op de wederzijdse kennisgevingsplicht van artikel 22, lid 2, van Richtlijn 97/78/EG ( 4 ) . Bovendien moeten de lidstaten de Commissie via periodieke verslagen op de hoogte houden van alle analyseresultaten van officiële controles die op zendingen van visserijproducten uit Albanië worden uitgevoerd. (9) Deze beschikking moet opnieuw worden bekeken in het licht van de door Albanië geboden garanties en op basis van de resultaten van de door de lidstaten uitgevoerde tests. (10) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Toepassingsgebied Deze beschikking is van toepassing op visserijproducten van vis behorende tot de families Scombridae , Clupeidae , Coryfenidae , Pomatomidae en Scombresosidae , ingevoerd uit Albanië en bestemd voor menselijke consumptie. Artikel 2 Analytische tests op histamine 1.   De lidstaten staan de invoer in de Gemeenschap van de in artikel 1 bedoelde producten alleen toe als zij vergezeld gaan van de resultaten van een analytische test op histamine die vóór verzending in Albanië of een buitenlands erkend laboratorium is uitgevoerd en waaruit blijkt dat de histaminegehalten onder de bij Verordening (EG) nr. 2073/2005 vastgestelde grenswaarden liggen. Deze tests moeten worden uitgevoerd overeenkomstig de in Verordening (EG) nr. 2073/2005 bedoelde bemonsterings- en analysemethode. 2.   In afwijking van lid 1 staan de lidstaten de invoer van de in artikel 1 bedoelde producten toe die niet vergezeld gaan van de resultaten van de in lid 1 bedoelde analytische test, mits de invoerende lidstaat ervoor zorgt dat elke zending van die producten wordt onderworpen aan tests om na te gaan of de histaminegehalten onder de bij Verordening (EG) nr. 2073/2005 vastgestelde grenswaarden liggen. Deze tests moeten worden uitgevoerd overeenkomstig de in Verordening (EG) nr. 2073/2005 bedoelde bemonsterings- en analysemethode. De bevoegde autoriteit plaatst de zending in officiële inbewaringneming totdat zij een gunstig resultaat heeft ontvangen. Artikel 3 Verslagen Als de overeenkomstig artikel 2, lid 2, uitgevoerde tests histaminegehalten laten zien die de bij Verordening (EG) nr. 2073/2005 voor visserijproducten vastgestelde grenswaarden overschrijden, stellen de lidstaten de Commissie daarvan onverwijld in kennis. De lidstaten dienen bij de Commissie een verslag in over alle overeenkomstig artikel 2, lid 2, uitgevoerde tests. De lidstaten maken voor de indiening van die informatie en die verslagen gebruik van het bij Verordening (EG) nr. 178/2002 opgezette systeem voor snelle waarschuwing voor levensmiddelen en diervoeders. Artikel 4 Kosten Alle uit deze beschikking voortvloeiende kosten zijn voor rekening van de verzender, de ontvanger of hun zaakwaarnemer. Artikel 5 Naleving De lidstaten stellen de Commissie onverwijld in kennis van de maatregelen die zij nemen om aan deze beschikking te voldoen. Artikel 6 Geldigheidsduur Deze beschikking wordt opnieuw bezien in het licht van de door de Albanese autoriteit verstrekte informatie en garanties en, indien nodig, de resultaten van een door deskundigen van de Gemeenschap uitgevoerd inspectiebezoek ter plaatse. Artikel 7 Adressaten Deze beschikking is gericht tot de lidstaten. Gedaan te Brussel, 4 oktober 2007. Voor de Commissie Markos KYPRIANOU Lid van de Commissie ( 1 ) PB L 31 van 1.2.2002, blz. 1 . Verordening laatstelijk gewijzigd bij Verordening (EG) nr. 575/2006 van de Commissie ( PB L 100 van 8.4.2006, blz. 3 ). ( 2 ) PB L 139 van 30.4.2004, blz. 55 ; gerectificeerd in PB L 226 van 25.6.2004, blz. 22 . Verordening laatstelijk gewijzigd bij Verordening (EG) nr. 1791/2006 van de Raad ( PB L 363 van 20.12.2006, blz. 1 ). ( 3 ) PB L 338 van 22.12.2005, blz. 1 . ( 4 ) PB L 24 van 30.1.1998, blz. 9 . Richtlijn laatstelijk gewijzigd bij Richtlijn 2006/104/EG ( PB L 363 van 20.12.2006, blz. 352 ).",
  "source": "EUR LEX"
}