{
  "url": "http://www.w3.org/1999/xhtml\"><!--",
  "content": "L_2012099NL.01001201.xml 5.4.2012 NL Publicatieblad van de Europese Unie L 99/12 UITVOERINGSVERORDENING (EU) Nr. 298/2012 VAN DE COMMISSIE van 2 april 2012 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke bepalingen van de Unie is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Het is dienstig te bepalen, overeenkomstig artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) , dat de houder van een door een douanedienst van een lidstaat afgegeven bindende tariefinlichting over de indeling van goederen in de gecombineerde nomenclatuur daarop nog 60 dagen een beroep kan doen indien deze niet in overeenstemming is met onderhavige verordening, met inachtneming van de in de Unie geldende bepalingen inzake de dubbele controle en het voorafgaand toezicht en het toezicht achteraf op de invoer van textielproducten in de Unie. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Met inachtneming van de in de Unie geldende bepalingen betreffende de dubbele controle en het voorafgaande toezicht en het toezicht achteraf bij de invoer van textielproducten in de Unie kan de houder van een door een douanedienst van een lidstaat afgegeven bindende tariefinlichting die niet in overeenstemming is met onderhavige verordening, daarop nog 60 dagen een beroep doen overeenkomstig artikel 12, lid 6, van Verordening (EEG) nr. 2913/92. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 april 2012. Voor de Commissie, namens de voorzitter, Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Geconfectioneerd artikel in de vorm van een mouwloos kledingstuk, bestemd om het bovenlichaam tot onder de heupen te bedekken. Het artikel bestaat uit drie aaneengenaaide panden. Ieder pand bestaat uit drie lagen, de twee buitenste lagen zijn van geweven textielstof van synthetische vezels (nylon) en een binnenste laag die dient ter bescherming tegen straling, vervaardigd van een mengsel van antimoonpoeder, wolfraampoeder en een polymeer. De drie lagen zijn langs alle randen aaneengenaaid met een opgebracht lint. De twee voorpanden overlappen elkaar volledig, links over rechts. De twee voorpanden worden aan elkaar vastgemaakt met twee brede lange verticale klittenbandsluitingen vooraan en twee kortere klittenbandsluitingen op de schouders. De sluiting vooraan wordt rechts versterkt met drie drukgespen. Het artikel heeft een ronde halslijn, een borstzakje links en schoudervullingen. (beschermende werk- en bedrijfskleding) (Zie foto’s nr. 659 A en B) ( *1 ) 6211 33 10 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 7 e) op afdeling XI, aantekening 8 op hoofdstuk 62 en de tekst van de GN-codes 6211 , 6211 33  en 6211 33 10 . Het artikel is bestemd om te worden gedragen als beschermende kleding tegen straling tijdens werkzaamheden met röntgenstralen. Het dient te worden aangemerkt als werk- en bedrijfskleding, omdat het bestemd is om uitsluitend of hoofdzakelijk te worden gedragen ter bescherming van andere kleding en/of personen bij de uitoefening van industriële, beroepsmatige of huishoudelijke activiteiten (zie ook de toelichtingen op de gecombineerde nomenclatuur, hoofdstuk 62, algemene opmerkingen, punt 4). Beschermingspakken tegen stralingen zijn opgenomen onder post 6210  van afdeling XI (zie ook de GS-toelichting op post 6210 , tweede alinea). Omdat het artikel echter niet uit weefsels van de posten 5602 , 5603 , 5903 , 5906  of 5907  bestaat, is indeling onder die post uitgesloten. Gelet op het algemene uiterlijk van het artikel als een kledingstuk, de vorm en het textielmateriaal van de twee buitenste lagen is indeling op grond van de binnenste laag uitgesloten. Daarom is indeling onder GN-code 8110 90 00  uitgesloten. Het artikel moet daarom worden ingedeeld onder GN-code 6211 33 10  als werk- en bedrijfskleding 659 A 659 B ( *1 ) De foto’s zijn louter ter informatie.",
  "source": "EUR LEX"
}