{
  "url": "http://www.w3.org/1999/xhtml\"><!--",
  "content": "L_202400528NL.000101.fmx.xml Publicatieblad van de Europese Unie NL Serie L 2024/528 9.2.2024 UITVOERINGSBESLUIT (EU) 2024/528 VAN DE COMMISSIE van 6 februari 2024 tot vaststelling van regels voor de toepassing van Verordening (EG) nr. 767/2008 van het Europees Parlement en de Raad wat betreft de opname in het VIS van de lijst van reisdocumenten en de tabel van kennisgevingen bedoeld in artikel 5 bis, leden 1 en 2, van die verordening DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 767/2008 van het Europees Parlement en de Raad van 9 juli 2008 betreffende het Visuminformatiesysteem (VIS) en de uitwisseling tussen de lidstaten van informatie op het gebied van visa voor kort verblijf, visa voor verblijf van langere duur en verblijfsvergunningen (VIS-verordening) ( 1 ) , en met name artikel 5 bis, lid 3, Na raadpleging van het Comité slimme grenzen, Overwegende hetgeen volgt: (1) Krachtens artikel 5 bis, leden 1 en 2, van Verordening (EG) nr. 767/2008 moet de lijst van reisdocumenten waarmee de houder de buitengrenzen kan overschrijden en waarin een visum kan worden aangebracht (“de lijst van reisdocumenten”), als vastgelegd in Besluit nr. 1105/2011/EU van het Europees Parlement en de Raad ( 2 ) , samen met de kennisgeving van erkenning of niet-erkenning van de in de lijst opgenomen reisdocumenten (“de tabel van reisdocumenten”) in het Visuminformatiesysteem (VIS) worden opgenomen. (2) Krachtens diezelfde bepaling moet het VIS voorzien in de functie voor het gecentraliseerde beheer van de tabel van kennisgevingen van erkenning of niet-erkenning van de in de lijst opgenomen reisdocumenten overeenkomstig artikel 4 van Besluit nr. 1105/2011/EU. (3) Het raadplegen van de lijst van reisdocumenten en van de kennisgevingen van erkenning en niet-erkenning van de in de lijst opgenomen reisdocumenten maakt verplicht deel uit van de behandeling van een visumaanvraag voor kort verblijf. Met een dergelijke raadpleging via het VIS kan automatisch worden gecontroleerd of het reisdocument van de aanvrager wordt erkend. (4) Overeenkomstig artikel 1, lid 3, van Besluit nr. 1105/2011/EU, blijven de lidstaten bevoegd om reisdocumenten te erkennen voor de afgifte van visa en die de houder recht geven op overschrijding van de buitengrenzen. (5) Krachtens artikel 5 van Besluit nr. 1105/2011/EU blijft de Commissie verantwoordelijk voor het bijwerken van de lijst van reisdocumenten. De lidstaten blijven verantwoordelijk voor de kennisgeving van hun standpunt inzake de erkenning of niet-erkenning van dergelijke documenten. De lidstaten moeten derhalve hun nieuwe standpunt inzake de status van de erkenning van een geselecteerd reisdocument bekend kunnen maken en rechtstreeks kunnen bijwerken en de in het VIS opgenomen tabel van kennisgevingen van erkenning en niet-erkenning van de in de lijst opgenomen reisdocumenten kunnen bewerken. Deze informatie moet vervolgens beschikbaar worden gesteld aan de lidstaten en het publiek via een regelmatig bijgewerkte elektronische publicatie. (6) Het Agentschap van de Europese Unie voor het operationeel beheer van grootschalige IT-systemen op het gebied van vrijheid, veiligheid en recht (eu-LISA) moet om de twee weken een uittreksel uit het VIS maken van de tabel van reisdocumenten en dit in elektronische vorm voorleggen aan de Commissie om haar op de hoogte te stellen van eventuele kennisgevingen van de lidstaten inzake de tabel van reisdocumenten. (7) De opname van de lijst van reisdocumenten en de kennisgevingen van erkenning of niet-erkenning van de in de lijst opgenomen reisdocumenten in het VIS zou er ook voor zorgen dat het VIS, na de automatische verwerking van aanvraagdossiers overeenkomstig artikel 9 bis van Verordening (EG) nr. 767/2008, automatisch de status van de erkenning van het reisdocument aangeeft, waarmee de behandeling van (en het besluit over) een aanvraag wordt vergemakkelijkt. Hiermee zou de huidige visumprocedure worden verbeterd, omdat wordt voorkomen dat een lidstaat een eenvormig visum voor een kort verblijf afgeeft voor een niet-erkend reisdocument en dit vervolgens moeilijkheden oplevert voor de reiziger wanneer deze aankomt in een andere lidstaat, die het desbetreffende reisdocument niet erkent. (8) Met deze functie zou, na de automatische verwerking van aanvraagdossiers door het VIS, automatisch op centraal niveau worden weergegeven of een geselecteerd reisdocument wordt erkend, niet wordt erkend of dat er voorwaarden van toepassing zijn op de erkenning, wat het werk van de consulaten of de centrale autoriteiten en grensautoriteiten vergemakkelijkt. (9) Om de controle van reisdocumenten door de grensbewakingsautoriteiten en consulair personeel te vergemakkelijken, zouden eu-LISA en het Europees Grens- en kustwachtagentschap de in het VIS opgenomen tabel met kennisgevingen van erkenning of niet-erkenning van de in de lijst opgenomen reisdocumenten moeten koppelen aan het nieuwe systeem voor fraudedocumenten en authentieke documenten online (FADO), dat is ingesteld bij Verordening (EU) 2020/493 van het Europees Parlement en de Raad ( 3 ) , zodra dit systeem operationeel is en afbeeldingen en andere informatie bevat over fraudedocumenten en authentieke documenten. In het FADO-systeem mogen geen operationele persoonsgegevens worden verwerkt. (10) Aangezien Verordening (EU) 2021/1134 van het Europees Parlement en de Raad ( 4 ) voortbouwt op het Schengenacquis, heeft Denemarken overeenkomstig artikel 4 van Protocol nr. 22 betreffende de positie van Denemarken, dat aan het Verdrag betreffende de Europese Unie en het Verdrag betreffende de werking van de Europese Unie is gehecht, kennisgeving gedaan van de omzetting van Verordening (EU) 2021/1134 in zijn nationale wetgeving. Denemarken is derhalve gebonden door dit besluit. (11) Dit besluit houdt een ontwikkeling in van de bepalingen van het Schengenacquis waaraan Ierland niet deelneemt ( 5 ) . Ierland neemt derhalve niet deel aan de vaststelling van dit besluit en dit is niet bindend voor, noch van toepassing op Ierland. (12) Wat IJsland en Noorwegen betreft, vormt dit besluit een ontwikkeling van de bepalingen van het Schengenacquis in de zin van de Overeenkomst tussen de Raad van de Europese Unie en de Republiek IJsland en het Koninkrijk Noorwegen inzake de wijze waarop IJsland en Noorwegen worden betrokken bij de uitvoering, de toepassing en de ontwikkeling van het Schengenacquis ( 6 ) die vallen onder het gebied bedoeld in artikel 1, punt B, van Besluit 1999/437/EG van de Raad ( 7 ) . (13) Wat Zwitserland betreft, vormt dit besluit een ontwikkeling van de bepalingen van het Schengenacquis, in de zin van de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 8 ) , die vallen onder het gebied bedoeld in artikel 1, punt B, van Besluit 1999/437/EG, in samenhang met artikel 3 van Besluit 2008/146/EG van de Raad ( 9 ) . (14) Wat Liechtenstein betreft, houdt dit besluit een ontwikkeling in van de bepalingen van het Schengenacquis, in de zin van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 10 ) , die vallen onder het gebied bedoeld in artikel 1, punt B, van Besluit 1999/437/EG, in samenhang met artikel 3 van Besluit 2011/350/EU van de Raad ( 11 ) . (15) Dit besluit vormt een handeling die op het Schengenacquis voortbouwt of anderszins daaraan is gerelateerd in de zin van respectievelijk artikel 3, lid 2, van de Toetredingsakte van 2003 en artikel 4, lid 2, van de Toetredingsakte van 2005. (16) De Europese Toezichthouder voor gegevensbescherming is geraadpleegd overeenkomstig artikel 42, lid 1, van Verordening (EU) 2018/1725 van het Europees Parlement en de Raad ( 12 ) en heeft op 9 maart 2022 een advies uitgebracht. (17) De in dit besluit vervatte maatregelen zijn in overeenstemming met het advies van het Comité slimme grenzen, HEEFT HET VOLGENDE BESLUIT VASTGESTELD: Artikel 1 Beheer van de tabel van reisdocumenten 1.   eu-LISA neemt de lijst van reisdocumenten waarmee de houder de buitengrenzen kan overschrijden en waarin een visum kan worden aangebracht (“de lijst van reisdocumenten”), als vastgelegd in Besluit nr. 1105/2011/EU, samen met de kennisgeving van erkenning of niet-erkenning van de in de lijst opgenomen reisdocumenten (“de tabel van reisdocumenten”) op in het VIS. 2.   eu-LISA zorgt ervoor dat de documenten die worden vermeld in de tabel van reisdocumenten die in het VIS is opgenomen, als bedoeld in lid 1, overeenkomen met die in de lijst van reisdocumenten in Besluit nr. 1105/2011/EU. 3.   eu-LISA zorgt voor het centrale beheer van de tabel van reisdocumenten. 4.   De lidstaten werken hun nieuwe standpunt inzake de status van de erkenning van een geselecteerd reisdocument onverwijld bij door de tabel van reisdocumenten rechtstreeks in het VIS te bewerken. 5.   Om de twee weken maakt eu-LISA een uittreksel uit het VIS van de tabel van reisdocumenten en legt dit in elektronische vorm voor aan de Commissie. 6.   De informatie in de in het VIS opgenomen tabel van reisdocumenten wordt ook beschikbaar gesteld aan de lidstaten en het publiek via een regelmatig bijgewerkte elektronische publicatie. Artikel 2 Koppeling met het systeem voor fraudedocumenten en authentieke documenten online eu-LISA en het Europees Grens- en kustwachtagentschap koppelen de in het VIS opgenomen tabel met reisdocumenten aan het nieuwe systeem voor fraudedocumenten en authentieke documenten online (FADO) met betrekking tot afbeeldingen en andere informatie over fraudedocumenten en authentieke documenten zodra dit systeem operationeel is overeenkomstig Verordening (EU) 2020/493. Artikel 3 Inwerkingtreding en datum van toepassing Dit besluit treedt in werking op de dag na die van de bekendmaking ervan in het Publicatieblad van de Europese Unie . Het is van toepassing vanaf de datum waarop de VIS-werkzaamheden van start gaan overeenkomstig artikel 11 van Verordening (EU) 2021/1134. Gedaan te Brussel, 6 februari 2024. Voor de Commissie De voorzitter Ursula VON DER LEYEN ( 1 ) PB L 218 van 13.8.2008, blz. 60 . ( 2 ) Besluit nr. 1105/2011/EU van het Europees Parlement en de Raad van 25 oktober 2011 betreffende de lijst van reisdocumenten waarmee de houder de buitengrenzen kan overschrijden en waarin een visum kan worden aangebracht en betreffende de invoering van een mechanisme voor het opstellen van deze lijst ( PB L 287 van 4.11.2011, blz. 9 ). ( 3 ) Verordening (EU) 2020/493 van het Europees Parlement en de Raad van 30 maart 2020 over het systeem voor fraudedocumenten en authentieke documenten online (FADO) en tot intrekking van Gemeenschappelijk Optreden 98/700/JBZ van de Raad ( PB L 107 van 6.4.2020, blz. 1 ). ( 4 ) Verordening (EU) 2021/1134 van het Europees Parlement en de Raad van 7 juli 2021 tot wijziging van Verordeningen (EG) nr. 767/2008, (EG) nr. 810/2009, (EU) 2016/399, (EU) 2017/2226, (EU) 2018/1240, (EU) 2018/1860, (EU) 2018/1861, (EU) 2019/817 en (EU) 2019/1896 van het Europees Parlement en de Raad, en tot intrekking van Beschikking 2004/512/EG van de Raad en Besluit 2008/633/JBZ van de Raad, met het oog op de herziening van het Visuminformatiesysteem ( PB L 248 van 13.7.2021, blz. 11 ). ( 5 ) Dit besluit valt niet onder de werkingssfeer van de maatregelen waarin is voorzien bij Besluit 2002/192/EG van de Raad van 28 februari 2002 betreffende het verzoek van Ierland deel te mogen nemen aan bepalingen van het Schengenacquis ( PB L 64 van 7.3.2002, blz. 20 ). ( 6 ) PB L 176 van 10.7.1999, blz. 36 . ( 7 ) Besluit 1999/437/EG van de Raad van 17 mei 1999 inzake bepaalde toepassingsbepalingen van de door de Raad van de Europese Unie, de Republiek IJsland en het Koninkrijk Noorwegen gesloten overeenkomst inzake de wijze waarop deze twee staten worden betrokken bij de uitvoering, de toepassing en de ontwikkeling van het Schengenacquis ( PB L 176 van 10.7.1999, blz. 31 ). ( 8 ) PB L 53 van 27.2.2008, blz. 52 . ( 9 ) Besluit 2008/146/EG van de Raad van 28 januari 2008 betreffende de sluiting namens de Europese Gemeenschap van de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( PB L 53 van 27.2.2008, blz. 1 ). ( 10 ) PB L 160 van 18.6.2011, blz. 21 . ( 11 ) Besluit 2011/350/EU van de Raad van 7 maart 2011 betreffende de sluiting namens de Europese Unie van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis betreffende de afschaffing van controles aan de binnengrenzen en het verkeer van personen ( PB L 160 van 18.6.2011, blz. 19 ). ( 12 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). ELI: http://data.europa.eu/eli/dec_impl/2024/528/oj ISSN 1977-0758 (electronic edition)",
  "source": "EUR LEX"
}