{
  "url": "http://www.w3.org/1999/xhtml\"><!--",
  "content": "C_2018438NL.01000201.xml 5.12.2018 NL Publicatieblad van de Europese Unie C 438/2 UITVOERINGSBESLUIT VAN DE COMMISSIE van 28 november 2018 tot bekendmaking in het Publicatieblad van de Europese Unie van het in artikel 94, lid 1, onder d), van Verordening (EU) nr. 1308/2013 van het Europees Parlement en de Raad bedoelde enig document en van de verwijzing naar de bekendmaking van het productdossier voor een naam in de wijnsector (Cebreros (BOB)) (2018/C 438/02) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 97, lid 3, Overwegende hetgeen volgt: (1) Spanje heeft een aanvraag tot bescherming van de naam „Cebreros” ingediend overeenkomstig deel II, titel II, hoofdstuk I, afdeling 2, van Verordening (EU) nr. 1308/2013. (2) De Commissie heeft die aanvraag overeenkomstig artikel 97, lid 2, van Verordening (EU) nr. 1308/2013 onderzocht en heeft geconcludeerd dat is voldaan aan de voorwaarden van de artikelen 93 tot en met 96, artikel 97, lid 1, en de artikelen 100, 101 en 102 van die verordening. (3) Om de indiening van bezwaarschriften overeenkomstig artikel 98 van Verordening (EU) nr. 1308/2013 mogelijk te maken, moeten het in artikel 94, lid 1, onder d), van die verordening bedoelde enig document en de verwijzing naar de bekendmaking van het productdossier die tijdens de inleidende nationale procedure voor het onderzoek van de aanvraag tot bescherming van de naam „Cebreros” heeft plaatsgevonden, worden bekendgemaakt in het Publicatieblad van de Europese Unie , HEEFT HET VOLGENDE BESLUIT VASTGESTELD: Enig artikel Het overeenkomstig artikel 94, lid 1, onder d), van Verordening (EU) nr. 1308/2013 opgestelde enig document en de verwijzing naar de bekendmaking van het productdossier voor de naam „Cebreros” (BOB) zijn opgenomen in de bijlage bij dit besluit. Overeenkomstig artikel 98 van Verordening (EU) nr. 1308/2013 geeft de bekendmaking van dit besluit het recht om gedurende uiterlijk twee maanden na de bekendmaking ervan in het Publicatieblad van de Europese Unie bezwaar te maken tegen de bescherming van de in de eerste alinea van dit artikel genoemde naam. Gedaan te Brussel, 28 november 2018. Voor de Commissie Phil HOGAN Lid van de Commissie ( 1 ) PB L 347 van 20.12.2013, blz. 671 . BIJLAGE ENIG DOCUMENT „Cebreros” PDO-ES-02348 Datum indiening: 20.2.2017 1. Te registreren naam/namen „Cebreros” 2. Type geografische aanduiding BOB — beschermde oorsprongsbenaming 3. Categorieën van wijnbouwproducten 1. Wijn 4. Beschrijving van de wijn(en) Witte wijnen De witte wijnen variëren qua tint van strogeel tot goudgeel. Zij zijn helder en glinsterend, met een fruitig parfum, vol aroma, gebalanceerd, en vettig in de mond. Als de wijnen in vaten zijn gerijpt, kunnen zij goudkleurig aan de randen zijn, is het fruitige aroma ervan rijper en zijn zij voller van smaak. Maximumgehalte aan vluchtige zuren voor wijnen die meer dan één jaar oud zijn: 16,67 meq/l tot 10 % vol, en telkens 1 meq/l meer per procent alcohol boven 10 %. De wijnen mogen de in bijlage I C, punt 1, van Verordening (EG) nr. 606/2009 van de Commissie vastgelegde maxima overschrijden op voorwaarde dat zij voldoen aan de voorwaarden in punt 3 van die bijlage. De analytische parameters die niet in dit document zijn vastgelegd, moeten voldoen aan de geldende regels. Algemene analytische kenmerken Maximaal totaal alcoholgehalte (in volumeprocent): Minimaal effectief alcoholgehalte (in volumeprocent): 12 Minimale totale zuurgraad: 4 g/l, uitgedrukt in wijnsteenzuur Maximaal gehalte aan vluchtige zuren (in milli-equivalent per liter): 13,33 Maximaal totaalgehalte aan zwaveldioxide (in milligram per liter): 160 Roséwijnen De roséwijnen zijn helder en glinsterend, en de kleur ervan varieert van lichtroze tot aardbeien- of frambozenrood. Zij hebben doorgaans toetsen van rode en/of zwarte vruchten, met een gemiddelde structuur in de mond. Als zij in vaten zijn gerijpt, kunnen de tinten eerder naar oranje neigen, is de zweem van vruchten minder intens en vormt zich iets houtachtigs op de achtergrond. Maximumgehalte aan vluchtige zuren voor wijnen die meer dan één jaar oud zijn: 16,67 meq/l tot 10 % vol, en telkens 1 meq/l meer per procent alcohol boven 10 %. De wijnen mogen de in bijlage I C, punt 1, van Verordening (EG) nr. 606/2009 van de Commissie vastgelegde maxima overschrijden op voorwaarde dat zij voldoen aan de voorwaarden in punt 3 van die bijlage. De analytische parameters die niet in dit document zijn vastgelegd, moeten voldoen aan de geldende regels. Algemene analytische kenmerken Maximaal totaal alcoholgehalte (in volumeprocent): Minimaal effectief alcoholgehalte (in volumeprocent): 12 Minimale totale zuurgraad: 4,5  g/l, uitgedrukt in wijnsteenzuur Maximaal gehalte aan vluchtige zuren (in milli-equivalent per liter): 13,33 Maximaal totaalgehalte aan zwaveldioxide (in milligram per liter): 160 Rode wijnen De rode wijnen hebben een helder uiterlijk, met kersenrode tinten en violette toetsen. Zij hebben doorgaans toetsen van rode en/of zwarte vruchten en worden gekenmerkt door hun zuurgraad en evenwichtige structuur, wat de wijnen finesse en elegantie geeft. Als zij in vaten zijn gerijpt, behouden zij het fruitige spectrum, samen met de houtsmaak, en worden zij zachter en ontwikkelen zij een langduriger aroma, met steenrode tinten. Maximumgehalte aan vluchtige zuren voor wijnen die meer dan één jaar oud zijn: 16,67 meq/l tot 10 % vol, en telkens 1 meq/l meer per procent alcohol boven 10 %. De wijnen mogen de in bijlage I C, punt 1, van Verordening (EG) nr. 606/2009 van de Commissie vastgelegde maxima overschrijden op voorwaarde dat zij voldoen aan de voorwaarden in punt 3 van die bijlage. De analytische parameters die niet in dit document zijn vastgelegd, moeten voldoen aan de geldende regels. Algemene analytische kenmerken Maximaal totaal alcoholgehalte (in volumeprocent): Minimaal effectief alcoholgehalte (in volumeprocent): 13 Minimale totale zuurgraad: 4,5  g/l, uitgedrukt in wijnsteenzuur Maximaal gehalte aan vluchtige zuren (in milli-equivalent per liter): 13,33 Maximaal totaalgehalte aan zwaveldioxide (in milligram per liter): 150 5. Wijnbereidingsprocedés a. Essentiële oenologische procedés Teeltwijze — Aanplant, herplant, enten ter plaatse en dubbele entingen mogen alleen met toegestane rassen. — Voor nieuwe aanplant mogen alleen de belangrijkste rassen worden gebruikt: rode garnacha en albillo real. De wijnranken kunnen als volgt worden geleid: — door toepassing van de traditionele bekervormige methode en varianten daarop; — door toepassing van het spaliersysteem: geleiding en ondersteuning. Specifiek oenologisch procedé Minimaal potentieel alcoholgehalte van de druiven: 12 % vol. (rode rassen) en 11 % vol. (witte rassen). Er worden alleen tanks en recipiënten gebruikt die de wijn niet verontreinigen en die op grond van de huidige wetgeving zijn toegestaan. Maximale extractieopbrengst: 70 l per 100 kg druiven. Rijpingsomstandigheden — Voor wijn waarvoor de term „GEGIST IN VATEN” („FERMENTADO EN BARRICA”) wordt gebruikt, worden eiken vaten gebruikt, zowel voor de gisting als voor de rijping op de moer. — De verdere rijping vindt in eiken vaten plaats. — De berekening van de rijpingsperiode begint op 1 november van het jaar van de oogst. Beperking met betrekking tot de vinificatie — De witte wijnen worden uitsluitend van het albillo real-ras gemaakt. — De rosé en de rode varianten worden voor minstens 95 % gemaakt van het rode garnacha-ras. Het gebruik van zeer snelle centrifugale machines en continupersen voor de extractie van de most is verboden. b. Maximumopbrengsten 6 000 kilogram druiven per hectare 42 hectoliter per hectare 6. Afgebakend gebied De gemeenten worden hieronder genoemd en liggen allemaal in de provincie Avila: La Adrada, El Barraco, Burgohondo, Casavieja, Casillas, Cebreros, Cuevas del Valle, Fresnedilla, Gavilanes, Herradón de Pinares, Higuera de las Dueñas, El Hoyo de Pinares, Lanzahíta, Mijares, Mombeltrán, Navahondilla, Navalmoral, Navaluenga, Navarredondilla, Navarrevisca, Navatalgordo, Pedro Bernardo, Piedralaves, San Bartolomé de Pinares, San Esteban del Valle, San Juan de la Nava, San Juan del Molinillo, Santa Cruz de Pinares, Santa Cruz del Valle, Santa María del Tiétar, Serranillos, Sotillo de la Adrada, El Tiemblo, Villanueva de Ávila en Villarejo del Valle. 7. Voornaamste wijndruiven ALBILLO REAL RODE GARNACHA — GIRONET 8. Beschrijving van het (de) verband(en) Natuurlijke en menselijke factoren Natuurlijke factoren Het te beschermen gebied ligt in het Castiliaans Scheidingsgebergte, tussen de stroomgebieden van de Alberche en de Tiétar, die zijrivieren zijn van de Taag. Het oostelijke massief van de Sierra de Gredos scheidt de twee stroomgebieden en bevat overwegend materiaal van granietachtige oorsprong. De streek in het stroomgebied van de Alberche is ruig, maar zonder scherpe kenmerken. Her en der liggen behoorlijk hoge heuvels met steile hellingen. De wijngaard ligt voornamelijk op de zuidelijk gelegen hellingen van de linkeroever van de vallei. De hoogte varieert van 800 m tot 1 000 m, hoewel sommige percelen boven 1 000 m kunnen liggen. Het stroomgebied van de Tiétar is vlakker, maar ook hier is er een groot hoogteverschil naar de rivierbedding toe. De bodem is leemachtig, zanderig en enigszins zuur, met een gesteente van graniet en weinig organisch materiaal. Er is ook een schistzone met een leem-, klei- en zandbodem, maar dit gebied is veel kleiner. Volgens de FAO-classificatie bestaat de bodem in het gebied meestal uit Cambisols (bruinaarde). De bodem in de wijngaarden bestaat voor het grootste deel uit dystrische en humusachtige Cambisols. Het klimaat is mediterraan, met een continentale invloed. De winters zijn relatief kort en niet erg koud. De zomers zijn lang, heet en droog. De gemiddelde jaartemperatuur in het gebied waar de wijngaard zich bevindt (de Sierra de Gredos heeft een bergklimaat) ligt tussen de 12 en 15 °C en de neerslag varieert tussen de 400 en 800 mm per jaar. Er zijn 215 vorstvrije dagen per jaar. In het algemeen kan worden gesteld dat het klimaat warmer en regenachtiger is dan in de andere gebieden in de regio, waar de BOB's van de rivier de Duero zijn gelegen. Menselijke factoren Mensen hebben eeuwenlang de beste grond geselecteerd om wijn te telen. Zij kozen daarbij de meest geschikte gronden die zuidzuidoostelijk georiënteerd zijn. Opmerkelijk is de hoge ligging van bepaalde percelen, met een hoogte van meer dan 1 000 meter. De rode garnacha en albillo real zijn de belangrijkste rassen die voor de wijnbereiding worden gebruikt. Van oudsher wordt er al op gewezen hoe goed deze rassen aan het gebied zijn aangepast. Hoewel deze rassen ook in andere gebieden groeien, zorgen de bodem en het klimaat ervoor dat de te beschermen wijnen zeer typische eigenschappen hebben. De wijngaarden in het afgebakende gebied zijn zeer oud: 94 % van de wijnstokken is meer dan 50 jaar oud en 37 % meer dan 80 jaar. Dit impliceert dat de productie beperkt is, maar van hoge kwaliteit. In het gebied wordt een ruime plantafstand toegepast, die doorgaans meer dan 2,5 bij 2,5 meter bedraagt. De plantdichtheid komt daarmee op 1 600 wijnstokken per hectare en is aangepast aan de geringe en onregelmatige neerslag en aan de bodem die arm is aan organisch materiaal. Kenmerken van het product In het afgebakende gebied kunnen de volgende wijnen worden onderscheiden: witte wijnen, roséwijnen en rode wijnen, zowel jong als gerijpt. Zij hebben de volgende kenmerken van het terroir gemeen: — een hoog alcoholgehalte; — een hoog en evenwichtig gehalte aan wijnsteenzuur; — goede houdbaarheid. Met name de rode wijnen kunnen zeer goed worden bewaard; — zij zijn evenwichtig, verfijnd en elegant in de mond, en erg levendig. Causaal verband De onderscheidende kenmerken van de wijnen uit het afgebakende gebied zijn hoofdzakelijk toe te schrijven aan de geografische omgeving. Zoals hierboven is vermeld, wordt het gebied gekenmerkt door twee bergketens en twee rivieren, die beide behoren tot het stroomgebied van de rivier de Taag. De wijngaard ligt voornamelijk op de zuidelijk gelegen hellingen van de linkeroever van de twee valleien. Als gevolg hiervan zorgen de kenmerkende eigenschappen van de bodem, de geologie en het klimaat van het gebied ervoor dat dit unieke gebied bij uitstek geschikt is voor de wijnteelt. Daarnaast maakt de menselijke knowhow bij het selecteren van de meest geschikte rassen en de meest geschikte teeltwijze het mogelijk om een specifiek en uniek product te produceren. De belangrijkste factoren die dit verband aantonen, worden hieronder samengevat: — De zandleemtextuur van de bodems met een gesteente van graniet geeft de wijnen finesse en maakt ze verfijnd van smaak. — Het microklimaat van het te beschermen gebied is (in tegenstelling tot de omliggende gebieden) gevarieerder dan de rest van Castilla y León, en koeler dan de gebieden ten zuiden en ten oosten, en heeft zijn eigen specifieke kenmerken. Voorts zorgt de afwezigheid van neerslag in de zomer en het vroege najaar ervoor dat de druivenoogst gezond en van hoge kwaliteit is. — De wijngaarden liggen op grote hoogte: sommige liggen meer dan duizend meter boven zeeniveau. Daarom hebben de druiven een zeer goede zuurgraad, wat de wijn fris en levendig maakt. — Het onderscheidende karakter van de wijn blijkt ook uit de kaart met druivenrassen. De wijnbouwers kiezen al eeuwenlang de rassen die het best bij het gebied passen: de rode garnacha en albillo real vormen de basis van de wijnen en zorgen voor het onderscheidende karakter ervan. De rode garnacha genereert wijnen met een hoog alcoholgehalte, hoewel deze door de hoogte en het klimaat fris aanvoelen. De albillo real is kenmerkend voor het gebied en onderscheidt zich van de albillo mayor, die kenmerkend is voor andere gebieden in Castilla y León; de albillo real zorgt voor complexe, smakelijke en levendige wijnen, die uiterst geschikt zijn om in het vat te rijpen. — De plantafstand die traditioneel wordt toegepast, zorgt samen met de geringe neerslag en het gebrek aan organisch materiaal in de bodem voor een zeer beperkte druivenopbrengst. Dit is een van de redenen dat de kwaliteit van de druiven zo hoog is, zowel wat de productie als het polyfenolgehalte betreft. De druiven hebben evenwichtige analytische parameters en rijpen erg goed. — De wijngaard is erg oud (94 % van de wijnstokken is meer dan 50 jaar oud, en 37 % meer dan 80 jaar). Samen met de eerdergenoemde kenmerken betekent dit dat de wijnen bijzonder goed bewaard kunnen worden. Alles bij elkaar zorgen de hierboven beschreven omstandigheden voor druiven die erg goed rijpen, waardoor wijnen met een hoog alcoholgehalte (niet minder dan 12° in de witte en roséwijnen en 13° in de rode wijnen) kunnen worden geproduceerd. Tegelijkertijd is de zuurgraad behoorlijk (met een totale zuurgraad van niet minder dan 4,5 g/l, uitgedrukt in wijnsteenzuur). Deze dubbele eigenschap, een hoog alcoholgehalte en een hoge zuurgraad, zorgt voor het kenmerkende evenwicht van de Cebreros-wijnen. De wijnen uit het beschermde gebied verschillen van de wijnen uit de omliggende gebieden en met name van de wijnen uit de Duero-vallei, omdat zij een kenmerkend evenwicht tussen alcohol en zuurgraad vertonen, en een kenmerkende, maar niet buitensporige structuur bevatten, wat resulteert in wijnen met een zeer elegant karakter. 9. Andere essentiële voorwaarden Rechtskader: nationale wetgeving Type aanvullende voorwaarde: verpakking in het afgebakende geografische gebied Beschrijving van de voorwaarde: Tot het wijnbereidingsproces behoren het bottelen en daaropvolgend het rijpen op de fles, en de in het productdossier beschreven organoleptische kenmerken kunnen daarom alleen gewaarborgd worden als alle behandelingen van de wijn in het afgebakende gebied plaatsvinden. De wijnen worden afgerond in de fles, waar het productieproces ten einde komt en de wijnen de kenmerken (en in het bijzonder de organoleptische kenmerken) krijgen die in punt 2 van het productdossier zijn omschreven. Vervoer van wijn in bulk (ongebotteld) zou betekenen dat het product zonder deze laatste behandeling zou worden verplaatst, wat tot een verlies aan kwaliteit zou leiden (onder meer oxidatie en andere tekenen van verandering). Het bottelen van wijnen is daarom een belangrijk criterium voor het waarborgen van de kenmerken die zijn verkregen tijdens het productieproces en (in voorkomend geval) het rijpingsproces. Om die reden moet het bottelen worden verricht in de bottelarijen van wijnmakerijen die in het productiegebied zijn gelegen. Rechtskader: nationale wetgeving Type aanvullende voorwaarde: aanvullende bepalingen betreffende etikettering Beschrijving van de voorwaarde: — Op het etiket mag de term „KWALITEITSWIJN VAN CEBREROS” („VINO DE CALIDAD DE CEBREROS”) worden gebruikt in plaats van „BESCHERMDE OORSPRONGSBENAMING „CEBREROS””. — Het is verplicht om het teeltjaar, het jaartal, het oogstjaar of gelijkwaardige formuleringen te vermelden, ook als de wijnen niet zijn gerijpt. — De term „GEGIST IN VATEN” of „EIK” („ROBLE”) mag worden gebruikt, op voorwaarde dat de wijnen aan de voorwaarden in de huidige wetgeving voldoen. — Als is bewezen dat alle van de voor de wijn gebruikte druiven uit één gemeente komen, mag op het etiket worden vermeld dat de wijn uit druiven van die gemeente is gemaakt. Link naar het productdossier http://www.itacyl.es/opencms_wf/opencms/informacion_al_ciudadano/calidad_alimentaria/7_vinicos/index.html",
  "source": "EUR LEX"
}