{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995R1975:NL:HTML\">",
  "content": "EUR-Lex - 31995R1975 - NL Avis juridique important | 31995R1975 Verordening (EG) nr. 1975/95 van de Raad van 4 augustus 1995 betreffende acties inzake gratis levering van landbouwprodukten bestemd voor de bevolking van Georgië, Armenië, Azerbeidzjan, Kirgizië en Tadzjikistan Publicatieblad Nr. L 191 van 12/08/1995 blz. 0002 - 0003 VERORDENING (EG) Nr. 1975/95 VAN DE RAAD van 4 augustus 1995 betreffende acties inzake gratis levering van landbouwprodukten bestemd voor de bevolking van Georgië, Armenië, Azerbeidzjan, Kirgizië en Tadzjikistan DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EEG) nr. 1766/92 van de Raad van 30 juni 1992 houdende een gemeenschappelijke ordening der markten in de sector granen (1), inzonderheid op de artikelen 5 en 6, Gelet op Verordening nr. 136/66/EEG van de Raad van 22 september 1966 houdende een gemeenschappelijke ordening der markten in de sector oliën en vetten (2), inzonderheid op artikel 12, Gelet op Verordening (EEG) nr. 804/68 van de Raad van 27 juni 1968 houdende een gemeenschappelijke ordening der markten in de sector melk en zuivelprodukten (3), inzonderheid op artikel 6, lid 6, en artikel 7, lid 4, Gelet op Verordening (EEG) nr. 805/68 van de Raad van 27 juni 1968 houdende een gemeenschappelijke ordening der markten in de sector rundvlees (4), inzonderheid op artikel 7, lid 2, Gelet op Verordening (EEG) nr. 1035/72 van de Raad van 18 mei 1972 houdende een gemeenschappelijke ordening der markten in de sector groenten en fruit (5), inzonderheid op artikel 35, Gezien het voorstel van de Commissie, Overwegende dat moet worden voorzien in het ter beschikking stellen van landbouwprodukten aan Georgië, Armenië, Azerbeidzjan, Kirgizië en Tadzjikistan om de voedselvoorziening te verbeteren, rekening houdend met de uiteenlopende plaatselijke situaties en er zorg voor dragend dat de ontwikkeling in de richting van een voorziening volgens normale marktvoorwaarden niet in gevaar komt; Overwegende dat de Gemeenschap beschikt over landbouwprodukten die zijn opgeslagen in verband met interventiemaatregelen en dat, bij wijze van uitzondering, voor de voorgenomen acties in de eerste plaats deze produkten moeten worden gebruikt; Overwegende dat het belangrijk is te controleren of de in het kader van deze acties geleverde landbouwprodukten wel degelijk hun bestemming bereiken; Overwegende dat de Commissie de bepalingen ter uitvoering van deze acties moet vaststellen; Overwegende dat de produkten, gelet op de dringende behoefte daaraan, binnen de kortst mogelijke termijn aan de betrokken bevolking moeten worden geleverd; dat de leveringen onmiddellijk op gang moeten worden gebracht en de kosten ervan moeten worden gedragen door het EOGFL, afdeling Garantie, HEEFT DE VOLGENDE VERORDENING VASTGESTELD: Artikel 1 Overeenkomstig het bepaalde in deze verordening worden acties gevoerd, bestaande uit de kosteloze levering van nader te bepalen landbouwprodukten, beschikbaar ten gevolge van interventiemaatregelen, aan Georgië, Armenië, Azerbeidzjan, Kirgizië en Tadzjikistan. In geval van tijdelijke onbeschikbaarheid van interventieprodukten kunnen deze aangeschaft worden op de communautaire markt teneinde de verbintenissen van de Gemeenschap na te komen. Artikel 2 1. De produkten worden geleverd in ongewijzigde staat of na verwerking. 2. De acties kunnen ook betrekking hebben op op de markt beschikbaar zijnde of te verkrijgen levensmiddelen, te leveren in ruil voor produkten van dezelfde groep uit interventievoorraden. 3. De leveringskosten, inclusief de vervoerkosten en, in voorkomend geval, de verwerkingskosten, worden bepaald via openbare inschrijving, of, in dringende gevallen of bij aanvoerproblemen, onderhands. 4. Uitvoerrestituties voor landbouwprodukten worden niet betaald voor op grond van deze verordening geleverde produkten. 5. De vervoerkosten worden door de Gemeenschap betaald voor zover de begunstigden de produkten niet zelf overnemen in de Gemeenschap. 6. Onverminderd lid 7 worden de produkten, indien hierover door de Commissie en de plaatselijke overheid een overeenkomst wordt gesloten, aan de bevolking verkocht tegen een zodanige prijs dat de markt niet wordt verstoord en met dien verstaande dat de opbrengst wordt gebruikt voor de vorming van een tegenwaardefonds dat moet worden aangewend voor de ontwikkeling van beleidsvormen en maatregelen gericht op de veiligheid van de voedselvoorziening met name via programma's voor de landbouwhervorming, gerichte begrotingssteun, enz. 7. Als de levering ook bij wijze van uitzondering de gerichte kosteloze distributie aan de begunstigde bevolkingsgroepen omvat, worden de desbetreffende kosten vergoed volgens de gebruikelijke procedures bij spoedhulp. Artikel 3 De kosten van deze acties mogen niet meer bedragen dan 80 miljoen ecu, opgenomen in de algemene begroting van de Europese Gemeenschappen. Artikel 4 1. De Commissie is belast met de uitvoering van de acties en de controle op de leveranties. De Commissie stelt de controleverslagen ter beschikking van de Lid-Staten. 2. De Commissie zal onafhankelijke deskundigen achteraf een evaluatie van de weerslag en de doelmatigheid van deze actie laten uitvoeren. Het evaluatierapport zal aan de Lid-Staten worden toegezonden. 3. De bepalingen ter uitvoering van deze verordening worden vastgesteld volgens de procedure van artikel 23 van Verordening (EEG) nr. 1766/92 of, al naar gelang van het geval, de overeenkomstige artikelen van de overige verordeningen tot vaststelling van een gemeenschappelijke marktordening. Artikel 5 De boekwaarde van de overgedragen landbouwprodukten uit interventievoorraden wordt vastgesteld volgens de procedure van artikel 13 van Verordening (EEG) nr. 729/70 (6). Artikel 6 Deze verordening treedt in werking op de dag volgende op die van haar bekendmaking in het Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Brussel, 4 augustus 1995. Voor de Raad De Voorzitter J. SOLANA (1) PB nr. L 181 van 1. 7. 1992, blz. 21. Verordening laatstelijk gewijzigd bij Verordening (EG) nr. 1664/95 van de Commissie (PB nr. L 158 van 8. 7. 1995, blz. 13). (2) PB nr. 172 van 30. 9. 1966, blz. 3025/66. Verordening laatstelijk gewijzigd bij de Akte van Toetreding van Oostenrijk, Finland en Zweden. (3) PB nr. L 148 van 28. 6. 1968, blz. 13. Verordening laatstelijk gewijzigd bij Verordening (EG) nr. 1538/95 (PB nr. L 148 van 30. 6. 1995, blz. 17). (4) PB nr. L 148 van 28. 6. 1968, blz. 24. Verordening laatstelijk gewijzigd bij Verordening (EG) nr. 424/95 (PB nr. L 45 van 1. 3. 1995, blz. 2). (5) PB nr. L 118 van 20. 5. 1972, blz. 1. Verordening laatstelijk gewijzigd bij Verordening (EG) nr. 1363/95 van de Commissie (PB nr. L 132 van 16. 6. 1995, blz. 8). (6) PB nr. L 94 van 28. 4. 1970, blz. 13. Verordening laatstelijk gewijzigd bij Verordening (EG) nr. 1518/95 (PB nr. L 147 van 30. 6. 1995, blz. 55).",
  "source": "EUR LEX"
}