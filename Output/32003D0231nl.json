{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0231:NL:HTML\">",
  "content": "EUR-Lex - 32003D0231 - NL Avis juridique important | 32003D0231 2003/231/EG: Besluit van de Raad van 17 maart 2003 betreffende toetreding van de Europese Gemeenschap tot het Protocol tot wĳziging van de Internationale Overeenkomst inzake de vereenvoudiging en harmonisatie van douaneprocedures (Overeenkomst van Kyoto) Publicatieblad Nr. L 086 van 03/04/2003 blz. 0021 - 0045 Besluit van de Raad van 17 maart 2003 betreffende toetreding van de Europese Gemeenschap tot het Protocol tot wijziging van de Internationale Overeenkomst inzake de vereenvoudiging en harmonisatie van douaneprocedures (Overeenkomst van Kyoto) (2003/231/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 133 juncto artikel 300, lid 2, eerste alinea, eerste zin, Gezien het voorstel van de Commissie, Overwegende hetgeen volgt: (1) De Gemeenschap is sedert 1974 partij bij de Internationale Overeenkomst inzake de vereenvoudiging en harmonisatie van douaneprocedures (hierna de \"overeenkomst\" genoemd). (2) De Internationale Douaneraad heeft op zijn bijeenkomst van 26 juni 1999 zijn goedkeuring gehecht aan het protocol tot wijziging van de overeenkomst. Aanhangsel I bij het protocol tot wijziging bevat de tekst van de herziene preambule en van de herziene artikelen van de overeenkomst, aanhangsel II bij het protocol tot wijziging bevat de herziene algemene bijlage en aanhangsel III bij het protocol tot wijziging bevat de herziene specifieke bijlagen. De herziene preambule en de herziene artikelen van de overeenkomst worden, tezamen met de herziene algemene bijlage en de herziene specifieke bijlagen, de herziene Overeenkomst van Kyoto genoemd. (3) De uitvoering van de beginselen van de herziene Overeenkomst van Kyoto zal belangrijke en meetbare resultaten opleveren in de zin van een verbetering van de doeltreffendheid en het prestatievermogen van de douaneadministraties, en, bijgevolg, van het economisch concurrentievermogen van naties, zal de industriële investeringen en ontwikkeling aanmoedigen, en kan de deelname van het midden- en kleinbedrijf aan de internationale handel doen toenemen. (4) De herziene Overeenkomst van Kyoto is een essentieel element in het vergemakkelijken van de handel en, als zodanig, een belangrijke stimulans tot economische groei voor de partners die haar hebben aanvaard. (5) De partijen bij de herziene Overeenkomst van Kyoto leggen zich toe op de toepassing van duidelijke, transparante en moderne douaneprocedures, die het sneller in- en uitklaren van goederen mogelijk maken door de aanwending van nieuwe methoden op het gebied van de informatietechnologie en nieuwe douanecontroletechnieken zoals risicoanalyse en audits. (6) Het protocol tot wijziging, inclusief de aanhangsels I en II, treedt in werking drie maanden nadat 40 partijen bij de overeenkomst hun instemming met dit protocol tot wijziging, inclusief de aanhangsels I en II, te kennen hebben gegeven. (7) In een eerste fase treedt de Europese Gemeenschap toe tot het protocol tot wijziging, inclusief de aanhangsels I en II. Over toetreding tot de herziene specifieke bijlagen, die in aanhangsel III bij het protocol tot wijziging staan, wordt in een later stadium een besluit genomen, BESLUIT: Artikel 1 1. De toetreding van de Europese Gemeenschap tot het protocol tot wijziging van de Internationale Overeenkomst inzake de vereenvoudiging en harmonisatie van douaneprocedures, met uitzondering van aanhangsel III, wordt namens de Europese Gemeenschap goedgekeurd. 2. De tekst van het protocol tot wijziging, inclusief de aanhangsels I en II, is als bijlage I bij dit besluit gevoegd. 3. De informatie die nodig is op grond van artikel 8, lid 5, onder a), en de mededeling die nodig is op grond van artikel 11 van de herziene Overeenkomst van Kyoto, zijn als respectievelijk bijlagen II en III bij dit besluit gevoegd. Artikel 2 1. De Gemeenschap wordt in het in artikel 6 van aanhangsel I bij het protocol tot wijziging van de overeenkomst genoemde Comité van beheer vertegenwoordigd door de Commissie, bijgestaan door de vertegenwoordigers van de lidstaten. 2. Het standpunt dat de Gemeenschap in het Comité van beheer moet innemen wanneer er aangelegenheden worden behandeld die tot de bevoegdheid van de Gemeenschap behoren, wordt door de Raad vastgesteld overeenkomstig de stemregels van de toepasselijke bepalingen van het Verdrag. Artikel 3 1. De voorzitter van de Raad is gemachtigd de personen aan te wijzen die bevoegd zijn de akte van toetreding tot het protocol tot wijziging, inclusief de aanhangsels I en II, namens de Gemeenschap neer te leggen. Deze neerlegging heeft op hetzelfde ogenblik plaats als het neerleggen van de toetredingsinstrumenten door de lidstaten. 2. De bevoegde personen doen aan de secretaris-generaal van de Internationale Douaneraad eveneens de informatie en de mededeling, die in respectievelijk bijlage II en bijlage III bij dit besluit staan, toekomen. Artikel 4 Dit besluit wordt bekendgemaakt in het Publicatieblad van de Europese Unie. Gedaan te Brussel, 17 maart 2003. Voor de Raad De voorzitter G. Drys",
  "source": "EUR LEX"
}