{
  "url": "http://www.w3.org/1999/xhtml\">",
  "content": "L_2019248NL.01007401.xml 27.9.2019 NL Publicatieblad van de Europese Unie L 248/74 BESLUIT (GBVB) 2019/1596 VAN DE RAAD van 26 september 2019 tot wijziging van Besluit (GBVB) 2017/2074 betreffende beperkende maatregelen in het licht van de situatie in Venezuela DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 13 november 2017 Besluit (GBVB) 2017/2074 ( 1 ) betreffende beperkende maatregelen in het licht van de situatie in Venezuela vastgesteld. (2) De hoge vertegenwoordiger heeft op 16 juli 2019 namens de Unie een verklaring afgelegd waarin werd gesteld dat de politieke crisis en de economische instorting in Venezuela een hoge tol blijven eisen voor de bevolking, zoals blijkt uit de uitstroom van 4 miljoen vluchtelingen uit Venezuela, en dat de crisis ook een grote bron van instabiliteit blijft voor de regio. (3) In de verklaring werd onderstreept dat in het recent gepubliceerde verslag van de Hoge Commissaris van de Verenigde Naties voor de mensenrechten (UNHCHR) (“het verslag”) de omvang en ernst van de mensenrechtenschendingen, de uitholling van de rechtsstaat en de ontmanteling van de democratische instellingen in Venezuela op duidelijke en gedetailleerde wijze worden bevestigd. Voorts werd het tragische overlijden van kapitein Acosta Arévalo tijdens zijn detentie door de Venezolaanse veiligheidstroepen vermeld als sprekend voorbeeld van de voortdurende achteruitgang van de mensenrechtensituatie. (4) De Unie schaarde zich resoluut achter de conclusies van het verslag en drong bij het regime aan op een onmiddellijke stopzetting van de wijdverbreide mensenrechtenschendingen en op volledige samenwerking met het Bureau van de UNHCHR en naleving van alle speciale VN-procedures ter uitvoering van de aanbevelingen uit het verslag. De Unie gaf ook aan dat zij klaar staat om gerichte maatregelen voor te bereiden ten aanzien van de leden van de veiligheidstroepen die betrokken zijn bij foltering en andere ernstige schendingen van de mensenrechten. (5) In het licht van de aanhoudend ernstige situatie in Venezuela, zoals ook gerapporteerd door de UNHCHR, en de verantwoordelijkheid voor zware mensenrechtenschendingen, waaronder foltering, door delen van de Venezolaanse veiligheidstroepen en inlichtingendiensten ter ondersteuning van het regime, moeten zeven personen worden toegevoegd aan de in bijlage I bij Besluit (GBVB) 2017/2074 opgenomen lijst van natuurlijke personen en rechtspersonen, entiteiten en lichamen die zijn onderworpen aan beperkende maatregelen. (6) Bijlage I bij Besluit (GBVB) 2017/2074 moet bijgevolg dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Bijlage I bij Besluit (GBVB) 2017/2074 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 26 september 2019. Voor de Raad De voorzitter T. HARAKKA ( 1 ) Besluit (GBVB) 2017/2074 van de Raad van 13 november 2017 betreffende beperkende maatregelen in het licht van de situatie in Venezuela ( PB L 295 van 14.11.2017, blz. 60 ). BIJLAGE De volgende personen worden toegevoegd aan de lijst van natuurlijke personen en rechtspersonen, entiteiten en lichamen in bijlage I bij Besluit (GBVB) 2017/2074: Naam Identificatiegegevens Motivering Datum van opneming op de lijst “19. Nestor Blanco Hurtado Geboortedatum: 26 september 1982 Nummer identiteitskaart: V-15222057 Geslacht: mannelijk Majoor bij de Bolivariaanse Nationale Garde (GNB); werkte samen met functionarissen bij het directoraat-generaal Militaire Contraspionage ( Dirección General de Contrainteligencia Militar (DGCIM)) sedert, ten minste, december 2017. Verantwoordelijk voor ernstige mensenrechtenschendingen, waaronder foltering, het gebruik van buitensporig geweld en de mishandeling van gedetineerden in DGCIM-faciliteiten. 27.9.2019 20. Rafael Ramon Blanco Marrero Geboortedatum: 28 februari 1968 Nummer identiteitskaart: V-6250588 Geslacht: mannelijk Adjunct-directeur van het directoraat-generaal Militaire Contraspionage ( Dirección General de Contrainteligencia Militar (DGCIM)) sedert, ten minste, december 2018 en generaal-majoor bij het Venezolaanse Bolivariaanse nationale leger sedert 5 juli 2019. Verantwoordelijk voor ernstige mensenrechtenschendingen, waaronder foltering, het gebruik van buitensporig geweld en de mishandeling van gedetineerden in DGCIM-faciliteiten die door DGCIM-functionarissen onder zijn bevel werden begaan. Medeverantwoordelijk voor de dood van kapitein Acosta. 27.9.2019 21. Carlos Calderon Geslacht: mannelijk Hoge ambtsdrager (“commissaris”, “directeur” en “directeur-generaal” genoemd) bij de Bolivariaanse nationale inlichtingendienst (Sebin). Verantwoordelijk voor ernstige mensenrechtenschendingen, waaronder foltering, het gebruik van buitensporig geweld en de mishandeling van gedetineerden in Sebin-faciliteiten. In het bijzonder nam hij deel aan en was hij verantwoordelijk voor folteringen en de wrede, onmenselijke en onterende behandeling van gedetineerden in El Helicoide, een Sebin-gevangenis. 27.9.2019 22. Alexis Enrique Escalona Marrero Geboortedatum: 12 oktober 1962 Geslacht: mannelijk Hoofd van het Nationaal Bureau voor de bestrijding van georganiseerde criminaliteit en terrorismefinanciering (Ondoft). Nationaal bevelhebber van het Nationaal Commando voor de bestrijding van afpersing en ontvoering ( Comando Nacional Antiextorsión y Secuestro (Conas)) tussen 2014 en 2017. Verantwoordelijk voor ernstige mensenrechtenschendingen, waaronder foltering, buitensporig gebruik van geweld en de mishandeling van gedetineerden door Conas-leden onder zijn bevel. Tevens verantwoordelijk voor de repressie van het maatschappelijk middenveld door Conas-leden onder zijn bevel. 27.9.2019 23. Rafael Antonio Franco Quintero Geboortedatum: 14 oktober 1973 Nummer identiteitskaart: V-11311672 Geslacht: mannelijk Agent bij de Bolivariaanse nationale inlichtingendienst (Sebin). Hoofd onderzoeken bij het directoraat-generaal Militaire Contraspionage ( Dirección General de Contrainteligencia Militar (DGCIM)) tussen, ten minste, 2017 en december 2018. Verantwoordelijk voor ernstige mensenrechtenschendingen, waaronder foltering, buitensporig gebruik van geweld en de mishandeling van gedetineerden in DGCIM-faciliteiten door DGCIM-leden onder zijn bevel. Tevens verantwoordelijk voor de repressie van het maatschappelijk middenveld en de democratische oppositie door DGCIM-leden onder zijn bevel. Medeverantwoordelijk voor de dood van kapitein Acosta. 27.9.2019 24. Alexander Enrique Granko Arteaga Geboortedatum: 25 maart 1981 Nummer identiteitskaart: V-14970215 Geslacht: mannelijk Hoofd (directeur) van de afdeling Speciale Zaken (DAE) van het directoraat-generaal Militaire Contraspionage ( Dirección General de Contrainteligencia Militar (DGCIM)). Verantwoordelijk voor ernstige mensenrechtenschendingen, waaronder foltering, buitensporig gebruik van geweld met letsels en de dood tot gevolg en de mishandeling van gedetineerden in DGCIM-faciliteiten door hemzelf en door functionarissen onder zijn bevel. Tevens verantwoordelijk voor de repressie van het maatschappelijk middenveld door DGCIM-leden onder zijn bevel, evenals rechtstreeks betrokken bij die repressie. Medeverantwoordelijk voor de dood van kapitein Acosta. 27.9.2019 25. Hannover Esteban Guerrero Mijares Geboortedatum: 14 januari 1971 Geslacht: mannelijk Hoofd onderzoeken bij het directoraat-generaal Militaire Contraspionage ( Dirección General de Contrainteligencia Militar (DGCIM)) van, ten minste, april 2019 tot augustus 2019. Als hoofd onderzoeken hield hij toezicht op de DGCIM-faciliteit in Boleita. Verantwoordelijk voor ernstige mensenrechtenschendingen, waaronder foltering, buitensporig gebruik van geweld en de mishandeling van gedetineerden door hemzelf en door functionarissen onder zijn bevel, met name in Boleita. Medeverantwoordelijk voor de dood van kapitein Acosta. 27.9.2019”",
  "source": "EUR LEX"
}