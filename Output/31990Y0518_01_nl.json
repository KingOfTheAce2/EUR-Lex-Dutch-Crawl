{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31990Y0518(01):NL:HTML\">",
  "content": "EUR-Lex - 31990Y0518(01) - NL Avis juridique important | 31990Y0518(01) Resolutie van de Raad van 7 mei 1990 betreffende het afvalstoffenbeleid Publicatieblad Nr. C 122 van 18/05/1990 blz. 0002 - 0004 RESOLUTIE VAN DE RAAD  van 7 mei 1990  betreffende het afvalstoffenbeleid  (90/C   122/02) DE RAAD VAN DE EUROPESE GEMEENSCHAPPEN,  Gezien de mededeling van de Commissie  over een communautaire strategie voor het afvalbeheer,  Gezien de communautaire richtlijnen op het  gebied van afvalbeheer, inzonderheid Richtlijn 75/442/EEG van de Raad van 15 juli 1975 betreffende  afvalstoffen  (1), Richtlijn 78/319/EEG van de Raad van 20 maart 1978 betreffende toxische en  gevaarlijke afvalstoffen  (2), laatstelijk gewijzigd bij de Akte van Toetreding van Spanje en  Portugal, Richtlijn 84/631/EEG van de Raad van 6 december 1984 betreffende toezicht en controle in  de Gemeenschap op de grensoverschrijdende overbrenging van gevaarlijke afvalstoffen  (3),  laatstelijk gewijzigd bij Richtlijn 86/279/EEG  (4), en de resolutie van de Raad van 21 december  1988 betreffende de grensoverschrijdende overbrenging van gevaarlijke afvalstoffen naar derde  landen  (5),  Overwegende dat er ter wille van de milieubescherming in de Gemeenschap behoefte  bestaat aan een alomvattend afvalbeleid voor alle afvalstoffen, ongeacht of deze gerecycleerd,  hergebruikt of verwijderd worden;  Overwegende dat de economische groei tot de vorming van steeds  meer afval kan leiden; dat de hoeveelheid afval die in de Gemeenschap wordt geproduceerd, in feite  steeds toeneemt;  Overwegende dat de vorming van afval waar mogelijk aan de bron moet worden  voorkomen of verminderd, in het bijzonder door aanwending van schone of weinig afval opleverende  technologieën en produkten;  Overwegende dat afval dat niet gerecycleerd of hergebruikt kan worden,  op de meest milieuveilige manier verwijderd moet worden;  Overwegende dat de Gemeenschap als geheel  op het gebied van afvalverwijdering zelfverzorgend moet worden  en dat het wenselijk is dat de  Lid-Staten afzonderlijk naar deze zelfverzorging streven  (6);  Overwegende dat samenwerking binnen  de Gemeenschap bij het opzetten en uitvoeren van afvalverwijderingsprogramma's het milieu ten goede  kan komen en meer rendement kan opleveren;  Overwegende dat het vervoer van afval moet worden  beperkt tot het voor een milieuveilige verwijdering noodzakelijke minimum en onder passend toezicht  moet geschieden,  1.    IS VERHEUGD over de mededeling van de Commissie en steunt die; is van  mening dat maatregelen voor de preventie van afval bij de bron, recyclage, hergebruik van afval van  de veilige en adequate verwijdering essentiële en elkaar aanvullende onderdelen van een  doeltreffend afvalbeheersysteem zijn en dat harmonisatie van maatregelen op communautair niveau  dient te worden aangemoedigd en in overeenstemming gebracht met de ontwikkeling van de interne  markt, rekening houdend met de speciale economische kenmerken van afval;  2.    SPREEKT ZIJN  VOLDOENING UIT over de werkzaamheden die in verschillende internationale instanties, met name de  OESO en het UNEP, plaatsvinden om het afvalbeheer te verbeteren en de afvalstoffen onder de meest  veilige omstandigheden te verwijderen;  3.    DRINGT ER bij de Commissie en de Lid-Staten OP AAN,  de ontwikkeling van schone technologieën en schone produkten nog meer te bevorderen, zodat de  vorming van afval tot een minimum wordt beperkt; stelt vast dat de Commissie voornemens is  voorstellen in te dienen voor een blijvende voortzetting en uitbreiding van communautaire  actieprogramma's voor het milieu (CAM), ingesteld bij Verordening (EEG) nr. 2242/87  (7), op het  gebied van schone technologieën, en de ontwikkeling van technische voorschriften te bevorderen;      verzoekt voorts de Commissie en de Lid-Staten de uitwisseling van informatie over schone  technologieën in het kader van passende instrumenten zoals CAM en het Europees informatienetwerk  inzake milieutechnologieën te bevorderen;  4.    IS VAN MENING dat produkten die op de markt worden  gebracht zo moeten zijn ontworpen dat fabricage, gebruik en definitieve verwijdering zo weinig  mogelijk bijdragen tot de hoeveelheid en de mate van schadelijkheid van het afval en tot het gevaar  van verontreiniging; verzoekt de Commissie derhalve, zo spoedig mogelijk voorstellen in te dienen  voor ecologische criteria voor produkten, rekening houdend met de beste beschikbare, niet al te  kostbare technologieën, waaronder in voorkomend geval het gebruik van recycleerbare, terugwinbare  of bio-afbreekbare materialen, alsmede voor een aanvullend communautair systeem van  milieu-etikettering dat het milieu-effect tijdens de levenscyclus van het produkt bestrijkt;  5.     ERKENT dat er behoefte bestaat aan gegevens voor de gehele Gemeenschap over de hoeveelheid en de  soorten afval die in de Gemeenschap worden geproduceerd, het bestaan van goedgekeurde  afvalverwijderingsfaciliteiten alsmede de wijze waarop dit afval wordt behandeld en definitief  verwijderd, en is van mening dat het Europees Milieubureau in dit verband een belangrijke bijdrage  zal kunnen leveren;  6.    IS VAN MENING dat recycling en hergebruik van afval moeten worden  gestimuleerd waar de vorming van afval onvermijdelijk is, mits deze plaatsvinden onder voorwaarden  die vanuit milieu-oogpunt aanvaardbaar zijn; steunt het voornemen van de Commissie met name binnen  het CAM-programma recycling- en hergebruikstechnologieën te blijven bevorderen en versterken;  verzoekt de Commissie zo spoedig mogelijk met specifieke voorstellen voor verpakkingen te komen; is  van mening dat wellicht nog andere maatregelen noodzakelijk zijn, waaronder in voorkomend geval de  ontwikkeling van systemen voor inzameling en behandeling; benadrukt dat alle maatregelen ter  bevordering van recycling of hergebruik vergezeld moeten gaan van adequate maatregelen voor  milieucontrole, met inbegrip van een normatieve wetgeving en praktijkrichtsnoeren;  7.    ACHT HET  op korte en middellange termijn van prioritair belang een adequate infrastructuur voor  afvalverwijdering op te zetten; is van mening dat er in de Gemeenschap per regio of zone, rekening  houdend met de beste beschikbare, niet al te kostbare technologieën, een adequaat en geïntegreerd  net van afvalverwijderingsfaciliteiten moet worden ontwikkeld dat aan communautaire normen voldoet;  is van mening dat het door die infrastructuur gemakkelijker zal zijn het afval te verwijderen in  een van de meest nabijgelegen, daarvoor geschikte faciliteiten waar gebruik wordt gemaakt van de  meest geëigende methoden en technologieën, zodat een hoog niveau van bescherming van het milieu en  de volksgezondheid kan worden gewaarborgd; is van oordeel dat efficiënte systemen voor inzameling  van afval en voor controle een belangrijk onderdeel van deze infrastructuur vormen; erkent dat de  totstandbrenging van zo'n netwerk, gelet op de verantwoordelijkheid van de Lid-Staten uit hoofde  van de Richtlijnen 75/442/EEG en 78/319/EEG op het gebied van afvalbeheerplanning, in de eerste  plaats een zaak van de Lid-Staten is, zo nodig in samenwerking met andere Lid-Staten en de  Commissie;  8.    IS VAN MENING dat zowel de hoeveelheid als de toxiciteit van te storten afval  waar nodig dienen te worden beperkt en dat daartoe voorbehandelingsprocessen dienen te worden  bevorderd; stelt vast dat verbranding, mits hiervoor adequate normen gelden, een nuttige methode  voor afvalvermindering en terugwinning van energie kan zijn; verzoekt de Commissie haar voorstellen  inzake verbrandingsinstallaties voor industrieel afval met spoed te voltooien, aanvullende normen  te overwegen voor verbrandingsinstallaties van stedelijk afval en criteria en normen voor te  stellen voor verwijdering door storten, met inbegrip van toezicht op niet langer gebruikte  stortplaatsen;  9.    ACHT HET vanuit het oogpunt van preventie, recycling, hergebruik en  definitieve verwijdering gewenst dat er actieprogramma's voor bepaalde soorten afval worden  uitgewerkt en verzoekt de Commissie derhalve voorstellen voor communautaire maatregelen op te  stellen;  10.    IS VAN MENING dat bij de evaluatie van de keuze tussen preventie-, recyclings- en  verwijderingsmogelijkheden rekening dient te worden gehouden met alle economische, sociale en  ecologische implicaties en dat het beginsel ,,de vervuiler betaalt'' in volle omvang dient te  worden toegepast;  11.    IS VAN MENING dat het vervoer van afvalstoffen tot een minimum dient te  worden beperkt en dat de afvalpreventie bij de bron en de totstandkoming van het in punt 7 bedoelde  netwerk daarbij een essentiële rol zullen spelen;    benadrukt dat het vervoer van afvalstoffen aan  passende controles moet worden onderworpen; verzoekt de Commissie voorstellen in te dienen voor  behandeling door de Raad in juni 1990 met het oog op wijziging van Richtlijn 84/631/EEG, met name  gezien de noodzaak zo spoedig mogelijk uitvoering te geven aan het Verdrag van Bazel inzake de  beheersing van de grensoverschrijdende overbrenging van gevaarlijke afvalstoffen en de verwijdering  ervan en de bepalingen van de vierde ACS-EEG-Overeenkomst die betrekking hebben op het verbod op de  uitvoer van toxisch en gevaarlijk afval naar de ACS-Staten  (1);  12.    HERINNERT aan zijn  resolutie van 16 oktober 1989 betreffende beleidslijnen inzake de voorkoming van technische en  natuurlijke risico's  (2), inzonderheid de punten die op het vervoer betrekking hebben, en stelt  vast dat de Commissie voornemens is voort te gaan met haar activiteiten in de passende fora ter  verbetering van de omstandigheden waaronder afval wordt vervoerd;  13.    IS VAN MENING dat de  maatregelen voor de sanering van stortplaatsen, met inbegrip van die welke reeds in het kader van  het CAM-programma en op het gebied van O &  O (STEP-programma) zijn genomen, dienen te worden  voortgezet en verder ontwikkeld;  14.    IS VAN MENING dat financiële en economische maatregelen  nuttig kunnen zijn voor de verwezenlijking van een doeltreffend afvalbeheerbeleid; stelt vast dat  het regionaal ontwikkelingsbeleid van de Gemeenschap kan bijdragen aan de totstandbrenging van een  optimaal afvalbeheerbeleid;  15.    VERBINDT ZICH ERTOE in het licht van deze resolutie de  werkzaamheden over de diverse thans bij hem ter tafel liggende voorstellen betreffende het  afvalbeheer  (3) te bespoedigen en stelt zich meer in het bijzonder ten doel in juni 1990,  respectievelijk december 1990, overeenstemming te bereiken over de voorstellen tot wijziging van de  Richtlijnen 75/442/EEG en 78/319/EEG;  16.    VERZOEKT de Commissie eind 1992 verslag uit te  brengen over de vorderingen die op de door deze resolutie bestreken terreinen zijn gemaakt.               (1)  PB nr. L 194 van 25. 7. 1975, blz. 47. (2)  PB nr. L 84 van 31. 3. 1978, blz. 43. (3)  PB nr. L 326 van 13. 12. 1984, blz. 31. (4)  PB nr. L 181 van 14. 7. 1986, blz. 13. (5)  PB nr. C 9 van 12. 1. 1989, blz. 1. (6)  Zelfverzorging op het gebied van afvalverwijdering is niet van toepassing op recycling. (7)  PB nr. L 207 van 29. 7. 1987, blz. 8. (1)  De Raad beklemtoont in dit verband, in afwachting van de inwerkingtreding van die  Overeenkomst, de wenselijkheid van een absoluut verbod op de uitvoer van gevaarlijk afval naar de  ACS-Staten, mits de Commissie ermee instemt dat Richtlijn 84/631/EEG in dit opzicht niet wordt  toegepast. (2)  PB nr. C 273 van 26. 10. 1989, blz. 1. (3)  Voorstel tot wijziging van Richtlijn 75/442/EEG betref- fende afvalstoffen (PB nr. C 295 van  19. 11. 1988, blz. 3); voorstel tot wijziging van Richtlijn 78/319/EEG betreffende gevaarlijke  afvalstoffen (PB nr. C 295 van 19. 11. 1988, blz. 8); voorstel voor een richtlijn betreffende de  wettelijke aansprakelijkheid voor schade veroorzaakt door afvalstoffen (PB nr. 251 van 4. 10. 1989,  blz. 3); voorstel voor een richtlijn betreffende de eliminatie van PCB's en PCT's (PB nr. C 319 van  12. 12. 1988, blz. 57); voorstel voor een richtlijn inzake gevaarlijke stoffen bevattende  batterijen en accu's (PB nr. C 11 van 17. 1. 1990, blz. 6).",
  "source": "EUR LEX"
}