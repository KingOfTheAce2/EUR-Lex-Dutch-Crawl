{
  "url": "http://www.w3.org/1999/xhtml\"><!--",
  "content": "L_2020009NL.01000301.xml 15.1.2020 NL Publicatieblad van de Europese Unie L 9/3 UITVOERINGSVERORDENING (EU) 2020/30 VAN DE COMMISSIE van 14 januari 2020 tot wijziging van Uitvoeringsverordening (EU) nr. 404/2011 wat betreft uitvoeringsbepalingen voor de rechtstreekse elektronische uitwisseling van informatie uit hoofde van de regels van het gemeenschappelijk visserijbeleid DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1224/2009 van de Raad van 20 november 2009 tot vaststelling van een controleregeling van de Unie die de naleving van de regels van het gemeenschappelijk visserijbeleid moet garanderen, tot wijziging van Verordeningen (EG) nr. 847/96, (EG) nr. 2371/2002, (EG) nr. 811/2004, (EG) nr. 768/2005, (EG) nr. 2115/2005, (EG) nr. 2166/2005, (EG) nr. 388/2006, (EG) nr. 509/2007, (EG) nr. 676/2007, (EG) nr. 1098/2007, (EG) nr. 1300/2008, (EG) nr. 1342/2008 en tot intrekking van Verordeningen (EEG) nr. 2847/93, (EG) nr. 1627/94 en (EG) nr. 1966/2006 ( 1 ) , en met name de artikelen 71, 76 en 111, Overwegende hetgeen volgt: (1) In Verordening (EG) nr. 1224/2009 van de Raad (“de controleverordening”) zijn voorschriften vastgesteld voor de uitwisseling van gegevens in elektronische vorm tussen de lidstaten onderling en tussen de lidstaten en de Commissie of de door de Commissie aangewezen instantie. De artikelen 71, 76 en 83 van die verordening hebben specifiek betrekking op de uitwisseling van inspectie- en bewakingsverslagen. (2) De Commissie heeft een nieuw formaat voor het doorsturen van gegevens van inspectie- en bewakingsverslagen ontwikkeld dat moet worden gebruikt voor alle toekomstige elektronische uitwisselingen van gegevens als bedoeld in de artikelen 71, 76 en 83 van de controleverordening. (3) Titel IX, hoofdstuk I bis, van Uitvoeringsverordening (EU) nr. 404/2011 van de Commissie ( 2 ) bevat voorschriften voor de uitwisseling van gegevens tussen de lidstaten onderling en tussen de lidstaten en de Commissie of de door de Commissie aangewezen instantie. Die voorschriften moeten worden gewijzigd om rekening te houden met het nieuwe, door de Commissie ontwikkelde formaat voor inspectie- en bewakingsgegevens en met nieuwe technologieën en internationale normen. (4) Aangezien Verordening (EG) nr. 1006/2008 van de Raad ( 3 ) bij Verordening (EU) 2017/2403 van het Europees Parlement en de Raad ( 4 ) is ingetrokken, moeten de verwijzingen naar die verordening in titel IX, hoofdstuk I bis van Uitvoeringsverordening (EU) nr. 404/2011 worden geschrapt. (5) Uitvoeringsverordening (EU) nr. 404/2011 moet daarom dienovereenkomstig worden gewijzigd. (6) De in deze verordening vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE VERORDENING VASTGESTELD: Artikel 1 Wijzigingen van Uitvoeringsverordening (EU) nr. 404/2011 Uitvoeringsverordening (EU) nr. 404/2011 wordt als volgt gewijzigd: a) Artikel 146 bis wordt vervangen door: “Artikel 146 bis Dit hoofdstuk bevat uitvoeringsbepalingen voor de uitwisseling van gegevens als bedoeld in de artikelen 111 en 116 van de controleverordening, voor de uitwisseling van gegevens van inspectie- en bewakingsverslagen als bedoeld in de artikelen 71, 76 en 83 van de controleverordening en voor de mededeling van de vangstgegevens als bedoeld in artikel 33, leden 2 en 4, van de controleverordening.”. b) In artikel 146 decies wordt lid 1 vervangen door: “1.   De vlaggenlidstaten gebruiken de XML-schemadefinitie op basis van P1000 — 12 van het UN/Cefact als formaat om de Commissie de geaggregeerde vangstgegevens door te sturen als bedoeld in artikel 33, leden 2 en 4, van de controleverordening.”. c) In artikel 146 decies wordt lid 3 vervangen door: “3.   De hoeveelheden in het vangstrapport zijn gebaseerd op de aangelande hoeveelheden. Indien de vangsten nog niet zijn aangeland, wordt een vangstramingsrapport verstrekt, met de vermelding “aan boord gehouden”. Een correctie met het exacte gewicht en de plaats van aanlanding wordt toegezonden vóór de 15e van de maand na de aanlanding.”. d) In artikel 146 undecies wordt lid 1 vervangen door: “1.   De Commissie neemt, in samenspraak met de lidstaten, besluiten over wijzigingen in de XML-formaten en de uitvoeringsdocumenten die moeten worden gebruikt voor de elektronische gegevensuitwisseling tussen de lidstaten onderling en tussen de lidstaten en de Commissie of de door haar aangewezen instantie, met inbegrip van de wijzigingen die voortvloeien uit de artikelen 146 septies, 146 octies, 146 nonies en 146 duodecies.”. e) Het volgende artikel 146 duodecies wordt toegevoegd: “Artikel 146 duodecies Uitwisseling van inspectie- en bewakingsgerelateerde gegevens 1.   Voor de uitwisseling van gegevens van inspectie- en bewakingsverslagen, als bedoeld in de artikelen 71, 76 en 83 van de controleverordening, tussen de lidstaten onderling en tussen de lidstaten en de Commissie of de door de Commissie aangewezen instantie, wordt het volgende formaat gebruikt: de XML-schemadefinitie voor het domein inspectie en bewaking, gebaseerd op P1000 — 8 van het UN/Cefact. 2.   Vanaf een overeenkomstig artikel 146 undecies, lid 2, in samenspraak met de lidstaten vastgestelde datum zijn de systemen van de lidstaten van zodanige aard dat daarmee berichten over inspecties en bewaking kunnen worden verstuurd en kan worden geantwoord op verzoeken om inspectie- en bewakingsgegevens conform de XML-schemadefinitie voor het domein inspectie en bewaking, gebaseerd op P1000 — 8 van het UN/Cefact.”. f) In bijlage XII wordt onder de regel “P1000 — 7: domein vaartuigpositie” de volgende regel ingevoegd: “P1000 — 8: domein inspectie en bewaking”. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 januari 2020. Voor de Commissie De voorzitter Ursula VON DER LEYEN ( 1 ) PB L 343 van 22.12.2009, blz. 1 . ( 2 ) Uitvoeringsverordening (EU) nr. 404/2011 van de Commissie van 8 april 2011 houdende bepalingen voor de uitvoering van Verordening (EG) nr. 1224/2009 van de Raad tot vaststelling van een communautaire controleregeling die de naleving van de regels van het gemeenschappelijk visserijbeleid moet garanderen ( PB L 112 van 30.4.2011, blz. 1 ). ( 3 ) Verordening (EG) nr. 1006/2008 van de Raad van 29 september 2008 betreffende machtigingen voor visserijactiviteiten van communautaire vissersvaartuigen buiten de communautaire wateren en de toegang van vaartuigen van derde landen tot de communautaire wateren, en houdende wijziging van Verordeningen (EEG) nr. 2847/93 en (EG) nr. 1627/94 en houdende intrekking van Verordening (EG) nr. 3317/94 ( PB L 286 van 29.10.2008, blz. 33 ). ( 4 ) Verordening (EU) 2017/2403 van het Europees Parlement en de Raad van 12 december 2017 inzake het duurzame beheer van externe vissersvloten, en tot intrekking van Verordening (EG) nr. 1006/2008 van de Raad ( PB L 347 van 28.12.2017, blz. 81 ).",
  "source": "EUR LEX"
}