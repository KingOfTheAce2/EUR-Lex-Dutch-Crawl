{
  "url": "http://www.w3.org/1999/xhtml\"><!--",
  "content": "L_2017318NL.01003301.xml 2.12.2017 NL Publicatieblad van de Europese Unie L 318/33 UITVOERINGSBESLUIT (EU, Euratom) 2017/2222 VAN DE COMMISSIE van 30 november 2017 tot wijziging van Beschikking 90/178/Euratom, EEG waarbij Luxemburg wordt gemachtigd geen rekening te houden met bepaalde categorieën handelingen en gebruik te maken van ramingen voor de berekening van de grondslag van de eigen middelen uit de belasting over de toegevoegde waarde (Kennisgeving geschied onder nummer C(2017) 7857) (Slechts de tekst in de Franse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien het Verdrag tot oprichting van de Europese Gemeenschap voor Atoomenergie, Gezien Verordening (EEG, Euratom) nr. 1553/89 van de Raad van 29 mei 1989 betreffende de definitieve uniforme regeling voor de inning van de eigen middelen uit de belasting over de toegevoegde waarde ( 1 ) , en met name artikel 6, lid 3, tweede streepje, Na raadpleging van het Raadgevend Comité voor de eigen middelen, Overwegende hetgeen volgt: (1) Op grond van artikel 371 van Richtlijn 2006/112/EG van de Raad ( 2 ) mag Luxemburg, onder de voorwaarden die in deze lidstaat op 1 januari 1978 bestonden, de in de lijst van bijlage X, deel B, van die richtlijn genoemde handelingen blijven vrijstellen. Overeenkomstig dat artikel moeten die handelingen in aanmerking worden genomen voor de bepaling van de grondslag van de eigen middelen uit de belasting over de toegevoegde waarde (btw). (2) Bij Beschikking 90/178/Euratom, EEG van de Commissie ( 3 ) werd Luxemburg gemachtigd gebruik te maken van ramingen voor de in bijlage X, deel B, punt 10, van Richtlijn 2006/112/EG vermelde handelingen met betrekking tot personenvervoer. (3) Bij brieven van 25 april 2017 en 7 juli 2017 heeft Luxemburg verzocht om een machtiging van de Commissie om een vast percentage van de intermediaire grondslag te gebruiken voor de berekening van de grondslag van de eigen middelen uit de belasting over de toegevoegde waarde voor de in bijlage X, deel B, punt 10, van Richtlijn 2006/112/EG vermelde handelingen met betrekking tot personenvervoer. Luxemburg heeft aangetoond dat het op de intermediaire grondslag toegepaste percentage stabiel is gebleven voor de jaren 2010-2015. De machtiging om een vast percentage te gebruiken zou leiden tot lagere administratieve lasten bij de berekening van de grondslag van de eigen middelen uit de belasting over de toegevoegde waarde voor dergelijke transacties. Bijgevolg moet Luxemburg worden gemachtigd om de grondslag van de eigen middelen uit de belasting over de toegevoegde waarde te berekenen aan de hand van een vast percentage met betrekking tot personenvervoer. (4) Uit overwegingen van doorzichtigheid en rechtszekerheid is het aangewezen de geldigheidsduur van de machtiging in de tijd te beperken. (5) Beschikking 90/178/Euratom, EEG moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 In Beschikking 90/178/Euratom, EEG wordt het volgende artikel 2 bis ingevoegd: „Artikel 2 bis In afwijking van artikel 2, punt 3, van deze beschikking wordt Luxemburg gemachtigd voor de berekening van de grondslag van de eigen middelen uit de btw van 1 januari 2017 tot en met 31 december 2020 0,05 % van de intermediaire grondslag te gebruiken met betrekking tot de in bijlage X, deel B, punt 10, van Richtlijn 2006/112/EG van de Raad ( *1 ) vermelde handelingen. Artikel 2 Dit besluit is gericht tot het Groothertogdom Luxemburg. Gedaan te Brussel, 30 november 2017. Voor de Commissie Günther OETTINGER Lid van de Commissie ( 1 ) PB L 155 van 7.6.1989, blz. 9 . ( 2 ) Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( PB L 347 van 11.12.2006, blz. 1 ). ( 3 ) Beschikking 90/178/Euratom, EEG van de Commissie van 23 maart 1990 waarbij Luxemburg wordt gemachtigd geen rekening te houden met bepaalde categorieën handelingen en gebruik te maken van ramingen voor de berekening van de grondslag van de eigen middelen uit de belasting over de toegevoegde waarde ( PB L 99 van 19.4.1990, blz. 26 ).",
  "source": "EUR LEX"
}