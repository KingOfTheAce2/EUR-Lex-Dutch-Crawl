{
  "url": "http://www.w3.org/1999/xhtml\"><!--",
  "content": "L_202500021NL.000101.fmx.xml Publicatieblad van de Europese Unie NL L-serie 2025/21 7.3.2025 GEDELEGEERDE VERORDENING (EU) 2025/21 VAN DE COMMISSIE van 19 december 2024 tot wijziging van Verordening (EU) nr. 139/2014 wat betreft de eisen voor exploitanten van luchtvaartterreinen in verband met grondafhandelingsactiviteiten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/1139 van het Europees Parlement en de Raad van 4 juli 2018 inzake gemeenschappelijke regels op het gebied van burgerluchtvaart en tot oprichting van een Agentschap van de Europese Unie voor de veiligheid van de luchtvaart, en tot wijziging van de Verordeningen (EG) nr. 2111/2005, (EG) nr. 1008/2008, (EU) nr. 996/2010, (EU) nr. 376/2014 en de Richtlijnen 2014/30/EU en 2014/53/EU van het Europees Parlement en de Raad, en tot intrekking van de Verordeningen (EG) nr. 552/2004 en (EG) nr. 216/2008 van het Europees Parlement en de Raad en Verordening (EEG) nr. 3922/91 van de Raad ( 1 ) , en met name artikel 39, lid 1, punt a), Overwegende hetgeen volgt: (1) Bij Verordening (EU) 2018/1139 zijn essentiële eisen vastgesteld voor de veilige verlening van grondafhandelingsdiensten en organisaties die deze diensten verlenen op luchtvaartterreinen in de Unie die binnen het toepassingsgebied van die verordening vallen. (2) Bij Verordening (EU) nr. 139/2014 ( 2 ) van de Commissie zijn eisen en administratieve procedures met betrekking tot luchtvaartterreinen vastgesteld, onder meer met betrekking tot bepaalde activiteiten en faciliteiten die rechtstreeks verband houden met grondafhandelingsdiensten en organisaties die deze verlenen. (3) Alle organisaties die onder Verordening (EU) 2018/1139 vallen, zijn verantwoordelijk voor het beheer van veiligheidsrisico’s en streven naar voortdurende verbetering van de veiligheid, onder meer door de uitwisseling van veiligheidsrelevante informatie. Het doel van deze verordening is te zorgen voor een gemeenschappelijke aanpak van de veiligheidsrisico’s van de interfaces bij grondafhandelingsactiviteiten, naast de verplichtingen inzake het melden van voorvallen. Met deze aanpak zouden de verplichtingen inzake het melden van voorvallen aan bevoegde autoriteiten worden voltooid en zou een directere stroom van veiligheidsinformatie tussen de betrokken belanghebbenden worden gewaarborgd. De eisen voor luchtvaartterreinen moeten dan ook worden gewijzigd om exploitanten van luchtvaartterreinen in staat te stellen relevante veiligheidsinformatie die voortvloeit uit voorvalmeldingen of toezichtinspecties en audits uit te wisselen met andere organisaties, teneinde hen te ondersteunen bij het handhaven van de veiligheid van hun eigen activiteiten. (4) Om te zorgen voor een gelijk speelveld voor alle organisaties die grondafhandelingsdiensten verlenen op luchtvaartterreinen in de Unie die binnen het toepassingsgebied van Verordening (EU) 2018/1139 vallen, en voor een basisveiligheidsniveau van de grondafhandelingsactiviteiten, moeten exploitanten van luchtvaartterreinen eveneens voldoen aan de grondafhandelingseisen wanneer zij grondafhandelingsdiensten verlenen. Aangezien exploitanten van luchtvaartterreinen echter al over een beheersysteem beschikken, moeten de grondafhandelingseisen gemakkelijk te integreren zijn, om zo min mogelijk verstoringen te veroorzaken in het bestaande systeem van de exploitant van het luchtvaartterrein. Daarom mogen de nieuwe eisen inzake grondafhandelingsactiviteiten alleen betrekking hebben op de verschillen met en ontbrekende elementen in het beheersysteem van de exploitant van het luchtvaartterrein, zodat tegenstrijdigheden of overlappingen met de bestaande eisen worden vermeden. (5) Wanneer gevaarlijke goederen in vracht of post niet correct worden opgeslagen, kunnen zij een aanzienlijk gevaar vormen voor de gezondheid, de veiligheid, het milieu of eigendommen. Wanneer zij in de opslagfaciliteiten van het luchtvaartterrein worden opgeslagen, moeten de opslagomstandigheden toereikend zijn om schade aan die pakketten te voorkomen. De eisen voor het luchtvaartterrein moeten dan ook worden gewijzigd om ervoor te zorgen dat aan de minimale veiligheidsvoorwaarden voor de opslagfaciliteiten wordt voldaan. (6) Wanneer laadeenheden worden gebruikt voor het vervoer van bagage en vracht, moeten deze in goede staat worden opgeborgen wanneer zij niet in gebruik zijn. Daarom is het belangrijk dat, wanneer de exploitant van het luchtvaartterrein faciliteiten ter beschikking stelt voor de opslag van laadeenheden, die faciliteiten toereikend zijn en schade, aantasting of opslag op de grond voorkomen. De eisen voor het luchtvaartterrein moeten worden gewijzigd om dit te verduidelijken. (7) Om onnodige duplicatie van documenten te voorkomen, kunnen exploitanten van luchtvaartterreinen die zelf grondafhandelingsdiensten verlenen een afzonderlijk grondafhandelingshandboek opstellen of de grondafhandelingselementen opnemen in hun bestaande luchtvaartterreinhandboek, als zij dit doeltreffender achten. In beide gevallen is voor het grondafhandelingshandboek en eventuele latere wijzigingen en herzieningen ervan geen goedkeuring van de bevoegde autoriteit vereist. De desbetreffende eis in Verordening (EU) nr. 139/2014 moet dienovereenkomstig worden gewijzigd om dit tot uiting te brengen. (8) Indien exploitanten van luchtvaartterreinen of verleners van platformbeheerdiensten ook grondafhandelingsdiensten verlenen, moeten zij een beheersysteem ontwikkelen en toepassen dat in overeenstemming is met Gedelegeerde Verordening (EU) 2025/20 ( 3 ) van de Commissie. Om duplicatie van dezelfde elementen van hun beheersysteem voor de naleving van alle op hen toepasselijke regelgeving te voorkomen, moeten deze organisaties om efficiëntieredenen over een geïntegreerd beheersysteem kunnen beschikken. De eisen voor luchtvaartterrein- en platformbeheersdiensten moeten daarom worden gewijzigd om deze organisaties in staat te stellen een geïntegreerd beheersysteem op te zetten en toe te passen. (9) Het grondafhandelingsdomein is een interface op zich, waarbij diensten worden verleend aan een luchtvaartuig op een luchtvaartterrein. Dit maakt het soms moeilijk om een duidelijk onderscheid te maken tussen de verantwoordelijkheden van de verschillende belanghebbenden die bij dezelfde activiteiten betrokken zijn; voor bepaalde stappen in de grondafhandeling kunnen deze verantwoordelijkheden overlappen. Een van deze activiteiten houdt verband met de controle van voetgangers in het bewegingsgebied en rond het luchtvaartuig. De exploitant van het luchtvaartterrein is verantwoordelijk voor het opstellen van procedures voor de veiligheid van voetgangers in het bewegingsgebied, maar hij is niet noodzakelijk degene die deze procedures moet toepassen; dit is gewoonlijk de verantwoordelijkheid van de grondafhandelingsorganisatie die tijdens het in- en ontschepen van de passagiers meerdere activiteiten uitvoert op het platform en rond het luchtvaartuig. De exploitant van het luchtvaartterrein vervult in dat geval veeleer een coördinerende en toezichthoudende rol. Om een duidelijk onderscheid te maken tussen de verschillende rollen van de exploitant van het luchtvaartterrein en de grondafhandelingsorganisatie, wanneer deze verschilt van de exploitant van het luchtvaartterrein, en gezien de wijze waarop dergelijke procedures op dit ogenblik daadwerkelijk worden uitgevoerd, moet de formulering van de desbetreffende eis worden aangepast om meer duidelijkheid te verschaffen over de verantwoordelijkheden van elke betrokken partij. (10) Het bijtanken van luchtvaartuigen is een activiteit waarbij verschillende belanghebbenden zijn betrokken — de exploitant van het luchtvaartterrein, de luchtvaartuigexploitant en de verlener van grondafhandelingsdiensten — met verschillende verantwoordelijkheden in het proces, die allemaal gericht zijn op het waarborgen van de veiligheid van de vluchtuitvoering, het luchtvaartuig en het luchtvaartterrein. Met het oog op een betere omschrijving van de verantwoordelijkheid van de exploitant van het luchtvaartterrein voor het waarborgen van de veiligheid van het luchtvaartterrein en goed platformbeheer tijdens het bijtanken van luchtvaartuigen, moet de eis inzake het bijtanken van luchtvaartuigen enigszins worden aangepast. Dit moet ook de onbedoelde interpretatie voorkomen als zou de exploitant van het luchtvaartterrein verantwoordelijk zijn voor de procedure in verband met het bijtanken van luchtvaartuigen; dit is de verantwoordelijkheid van de luchtvaartuigexploitant omdat het gaat om een activiteit die verband houdt met de dienstverlening aan zijn luchtvaartuigen. (11) Verordening (EU) nr. 139/2014 dient derhalve te worden gewijzigd. (12) De grondafhandelingssector en de bevoegde autoriteiten moeten voldoende tijd krijgen om het nieuwe regelgevingskader ten uitvoer te leggen na de inwerkingtreding van deze verordening. Daarom moet de verordening voorzien in een overgangsperiode van 3 jaar. (13) De in deze verordening vastgestelde maatregelen zijn gebaseerd op Advies nr. 01/2024 ( 4 ) van het Agentschap van de Europese Unie voor de veiligheid van de luchtvaart, overeenkomstig artikel 75, lid 2, punten b) en c), en artikel 76, lid 1, van Verordening (EU) 2018/1139. (14) Zoals bepaald in artikel 128, lid 4, van Verordening (EU) 2018/1139, heeft de Commissie de door elke lidstaat aangewezen deskundigen geraadpleegd overeenkomstig de beginselen die zijn neergelegd in het Interinstitutioneel Akkoord van 13 april 2016 over beter wetgeven ( 5 ) , HEEFT DE VOLGENDE VERORDENING VASTGESTELD: Artikel 1 De bijlagen III en IV bij Verordening (EU) nr. 139/2014 worden gewijzigd overeenkomstig de bijlage bij deze verordening. Artikel 2 Inwerkingtreding en toepassing 1.   Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . 2.   Zij is van toepassing met ingang van 27 maart 2028. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 december 2024. Voor de Commissie De voorzitter Ursula VON DER LEYEN ( 1 ) PB L 212 van 22.8.2018, blz. 1 , ELI: http://data.europa.eu/eli/reg/2018/1139/oj . ( 2 ) Verordening (EU) nr. 139/2014 van de Commissie van 12 februari 2014 tot vaststelling van eisen en administratieve procedures met betrekking tot luchtvaartterreinen, overeenkomstig Verordening (EG) nr. 216/2008 van het Europees Parlement en de Raad ( PB L 44 van 14.2.2014, blz. 1 , ELI: http://data.europa.eu/eli/reg/2014/139/oj ). ( 3 ) Gedelegeerde Verordening (EU) 2025/20 van de Commissie van 19 december 2024 tot aanvulling van Verordening (EU) 2018/1139 van het Europees Parlement en de Raad door de vaststelling van eisen voor de veilige verlening van grondafhandelingsdiensten en voor organisaties die deze diensten verlenen ( PB L, 2025/20, 7.3.2025, ELI: http://data.europa.eu/eli/reg_del/2025/20/oj ). ( 4 ) https://www.easa.europa.eu/en/document-library/opinions/opinion-no-012024 . ( 5 ) PB L 123 van 12.5.2016, blz. 1 , ELI: http://data.europa.eu/eli/agree_interinstit/2016/512/oj . BIJLAGE Bijlagen bij Verordening (EU) nr. 139/2014 worden als volgt gewijzigd: 1) Bijlage III wordt als volgt gewijzigd: a) Aan ADR.OR.C.020 wordt het volgende punt d) toegevoegd: “d) de grondafhandelingsorganisaties op het luchtvaartterrein in kennis stellen van de maatregelen die zijn genomen om de niet-naleving aan te pakken wanneer deze rechtstreeks gevolgen heeft voor het veiligheidsrisico binnen of de verantwoordelijkheden van die grondafhandelingsorganisaties.”; b) aan ADR.OR.D.005 wordt het volgende punt f) toegevoegd: “f) Als de exploitant van het luchtvaartterrein deel uitmaakt van een juridische entiteit die houder is van een of meer aanvullende organisatiecertificaten, goedkeuringen of machtigingen, of zijn activiteiten verklaart overeenkomstig Verordening (EU) 2018/1139, mag hij zijn beheersysteem integreren in het krachtens Verordening (EU) nr. 139/2014 vereiste beheersysteem.”; c) ADR.OR.D.020 wordt als volgt gewijzigd: i) punt b) wordt vervangen door: “b) De exploitant van het luchtvaartterrein wijst zones op het luchtvaartterrein aan die geschikt zijn voor de opslag van gevaarlijke goederen die via het luchtvaartterrein worden vervoerd. De omstandigheden waarin gevaarlijke goederen worden opgeslagen, moeten waarborgen dat: 1) de scheiding van gevaarlijke goederen kan worden gewaarborgd volgens de internationale normen en aanbevolen praktijken, en 2) de faciliteit voorziet in passende omstandigheden om schade aan gevaarlijke goederen te voorkomen.”; ii) het volgende punt c) wordt toegevoegd: “c) Wanneer de exploitant van het luchtvaartterrein ook geschikte zones op het luchtvaartterrein aanwijst die moeten worden gebruikt voor de opslag van laadeenheden, zorgt hij ervoor dat deze zones toereikend zijn om schade, beschadiging of opslag op de grond te voorkomen en om bescherming tegen ongunstige weersomstandigheden te waarborgen.”; d) ADR.OR.E.005, punt f), wordt vervangen door: “f) Onverminderd het bepaalde punt e) mogen wijzigingen of herzieningen die uit veiligheidsoverwegingen noodzakelijk zijn, onmiddellijk worden gepubliceerd en toegepast mits de eventueel benodigde goedkeuring is aangevraagd. Wijzigingen en herzieningen met betrekking tot de grondafhandelingsactiviteiten die onder Gedelegeerde Verordening (EU) 2025/20 ( *1 ) van de Commissie vallen, hoeven niet ter goedkeuring aan de bevoegde autoriteit te worden voorgelegd.”; ( *1 ) Gedelegeerde Verordening (EU) 2025/20 van de Commissie van 19 december 2024 tot aanvulling van Verordening (EU) 2018/1139 van het Europees Parlement en de Raad door de vaststelling van eisen voor de veilige verlening van grondafhandelingsdiensten en voor organisaties die deze diensten verlenen ( PB L, 2025/20, 7.3.2025, ELI: http://data.europa.eu/eli/reg_del/2025/20/oj )”;\" e) Aan ADR.OR.F.045 wordt het volgende punt d) toegevoegd: “d) Onverminderd de punten a) tot en met c) kan de verlener van AMS, indien hij deel uitmaakt van een rechtspersoon die verklaart verantwoordelijk te zijn voor het verlenen van grondafhandelingsdiensten overeenkomstig Gedelegeerde Verordening (EU) 2025/20, zijn beheersysteem integreren in het krachtens die verordening vereiste beheersysteem.”. 2) Bijlage IV wordt als volgt gewijzigd: a) ADR.OPS.B.033 wordt als volgt gewijzigd: i) punt a), 3), wordt vervangen door: “3) het verkeer van personen op het platform te controleren.”; ii) het volgende punt a bis) wordt ingevoegd: “a bis) De exploitant van het luchtvaartterrein stelt procedures vast om te garanderen dat passagiers die in- of ontschepen of die van, naar of over het platform dienen te lopen: 1) worden begeleid door opgeleid en bekwaam personeel; 2) geen belemmering vormen voor stationaire luchtvaartuigen en grondafhandelingsdiensten; 3) worden beschermd tegen werkende luchtvaartuigen, met inbegrip van de effecten van hun motoren, en tegen voertuigen of andere activiteiten.”; b) in ADR.OPS.D.001 wordt punt a), 4), vervangen door: “4) de volgende activiteiten te reguleren: i) het toewijzen van standplaatsen voor luchtvaartuigen; ii) het aanbieden van marshallingdiensten; iii) het parkeren van luchtvaartuigen en het vertrekken vanaf de standplaats; iv) bescherming tegen jet blast en motortests; v) startklaringen en instructies voor het taxiën.”; c) ADR.OPS.D.060 wordt vervangen door: “ADR.OPS.D.060 Veiligheid van het platform tijdens het bijtanken van luchtvaartuigen a) De exploitant van het luchtvaartterrein stelt een procedure vast om de veiligheid van de activiteiten op het platform te garanderen tijdens het bijtanken van luchtvaartuigen. b) De procedure vereist het volgende: 1) een verbod op open vuur en het gebruik van elektrisch of soortgelijk gereedschap dat vonken of vlambogen kan veroorzaken in de zone voor brandstofbevoorrading, door personeel in de onmiddellijke nabijheid van het tankpunt; 2) een verbod op het inschakelen van grondgroepen tijdens het bijtanken; 3) voor brandstoftankwagens: de aanwezigheid van een obstakelvrije evacuatieroute vanaf het luchtvaartuig, zodat tankwagens en personen in geval van nood snel kunnen worden geëvacueerd; 4) de correcte aansluiting tussen luchtvaartuigen en de brandstoftoevoerbronnen en de correcte toepassing van de aardingsprocedures; 5) de onmiddellijke melding door de verlener van into-plane-tankdiensten als er bij het tanken brandstof is gelekt en gedetailleerde instructies voor het omgaan met brandstoflekken; 6) de zodanige opstelling van gronduitrusting dat nooduitgangen obstakelvrij blijven om een snelle evacuatie van de passagiers mogelijk te maken, indien tijdens het bijtanken de passagiers in- of ontschepen of aan boord van het luchtvaartuig blijven; 7) de onmiddellijke beschikbaarheid van brandblustoestellen van een geschikt type voor ten minste een eerste interventie in geval van een brandstofbrand; 8) zorgen voor een onbelemmerde uitweg voor het tankvoertuig en onbelemmerde toegang tot de brandstofhydrant en de noodstop; 9) de stopzetting van de tankverrichtingen bij onweer op of in nabijheid van het luchtvaartterrein.”. ( *1 ) Gedelegeerde Verordening (EU) 2025/20 van de Commissie van 19 december 2024 tot aanvulling van Verordening (EU) 2018/1139 van het Europees Parlement en de Raad door de vaststelling van eisen voor de veilige verlening van grondafhandelingsdiensten en voor organisaties die deze diensten verlenen ( PB L, 2025/20, 7.3.2025, ELI: http://data.europa.eu/eli/reg_del/2025/20/oj )”;” ELI: http://data.europa.eu/eli/reg_del/2025/21/oj ISSN 1977-0758 (electronic edition)",
  "source": "EUR LEX"
}