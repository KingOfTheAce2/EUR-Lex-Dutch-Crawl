{
  "url": "http://www.w3.org/1999/xhtml\">",
  "content": "L_2007064NL.01003501.xml 2.3.2007 NL Publicatieblad van de Europese Unie L 64/35 BESLUIT VAN DE RAAD van 27 februari 2007 tot wijziging van Besluit 1999/70/EG betreffende de externe accountants van de nationale centrale banken, wat betreft de externe accountants van de Oesterreichische Nationalbank (2007/145/EG) DE RAAD VAN DE EUROPESE UNIE, Gelet op het Protocol betreffende de statuten van het Europees Stelsel van centrale banken en van de Europese Centrale Bank, gehecht aan het Verdrag tot oprichting van de Europese Gemeenschap, en met name op artikel 27, lid 1, Gelet op Aanbeveling ECB/2006/29 van de Europese Centrale Bank van 21 december 2006 aan de Raad van de Europese Unie betreffende de externe accountants van de Oesterreichische Nationalbank ( 1 ) , Overwegende hetgeen volgt: (1) De rekeningen van de Europese Centrale Bank (ECB) en van de nationale centrale banken van het Eurosysteem moeten worden gecontroleerd door onafhankelijke externe accountants, die op aanbeveling van de raad van bestuur van de ECB zijn aanvaard door de Raad van de Europese Unie. (2) Ingevolge artikel 37, lid 1, van de Federale Wet op de Oesterreichische Nationalbank moet de Algemene Vergadering van de Oesterreichische Nationalbank (OeNB) ieder jaar twee accountants en twee plaatsvervangende accountants selecteren. De plaatsvervangende accountants mogen hun mandaat alleen uitoefenen als de accountants in de onmogelijkheid verkeren de audit uit te voeren. (3) Gelet op Aanbeveling ECB/2006/1 van 1 februari 2006 aan de Raad van de Europese Unie met betrekking tot de externe accountants van de Oesterreichische Nationalbank ( 2 ) , heeft de Raad van de Europese Unie op 14 maart 2006 KPMG Alpen-Treuhand GmbH en TPA Horwath Wirtschaftsprüfung GmbH gezamenlijk aanvaard als externe accountants en Moore Stephens Austria Wirtschaftsprüfungsgesellschaft mbH en BDO Auxilia Treuhand GmbH gezamenlijk als plaatsvervangende accountants voor het boekjaar 2006 ( 3 ) . (4) Op 8 september 2006 heeft de OeNB de ECB geïnformeerd dat op de Algemene Vergadering van de OeNB in mei 2006 KPMG Alpen-Treuhand GmbH niet de noodzakelijke meerderheid van stemmen heeft verkregen om te worden geselecteerd en dat als gevolg daarvan de als tweede geplaatste accountant, TPA Horwath Wirtschaftsprüfung GmbH, tot eerste accountant werd benoemd. De als eerste geplaatste plaatsvervangende accountant, Moore Stephens Austria Wirtschaftsprüfungsgesellschaft mbH, werd als tweede accountant benoemd en de als tweede geplaatste plaatsvervangende accountant, BDO Auxilia Treuhand GmbH, werd als enige plaatsvervangende accountant benoemd. Om de noodzakelijke tweede plaatsvervangende accountant te benoemen, heeft de OeNB een beperkte aanbestedingsprocedure gehouden, Ernst & Young Wirtschaftsprüfungs GmbH geselecteerd en de ECB verzocht deze aan de Raad van de EU ter aanvaarding aan te bevelen. (5) De aanvaarding door de Raad van de EU is noodzakelijk om Moore Stephens Austria Wirtschaftsprüfungsgesellschaft mbH als de tweede externe accountant en Ernst & Young Wirtschaftsprüfungs GmbH als de tweede plaatsvervangende externe accountant van de OeNB te benoemen. (6) De raad van bestuur van de ECB heeft aanbevolen dat het mandaat van de externe accountants jaarlijks kan worden verlengd met een maximale looptijd van vijf jaar. (7) Het is dienstig de aanbeveling van de raad van bestuur van de ECB op te volgen en Besluit 1999/70/EG van de Raad ( 4 ) dienovereenkomstig aan te passen, BESLUIT: Artikel 1 Artikel 1, punt 9, van Besluit 1999/70/EG wordt vervangen door: „9.   TPA Horwath Wirtschaftsprüfung GmbH en Moore Stephens Austria Wirtschaftsprüfungsgesellschaft mbH worden gezamenlijk aanvaard als externe accountants van de OeNB voor het boekjaar 2006. BDO Auxilia Treuhand GmbH en Ernst & Young Wirtschaftsprüfungs GmbH worden gezamenlijk aanvaard als plaatsvervangende externe accountants van de OeNB voor het boekjaar 2006. Dit mandaat kan jaarlijks worden verlengd met een maximale looptijd van vijf jaar en eindigt ten laatste met het boekjaar 2010.”. Artikel 2 Dit besluit wordt ter kennis gebracht van de Europese Centrale Bank. Artikel 3 Dit besluit wordt bekendgemaakt in het Publicatieblad van de Europese Unie . Gedaan te Brussel, 27 februari 2007. Voor de Raad De voorzitter P. STEINBRÜCK ( 1 ) PB C 5 van 10.1.2007, blz. 1 . ( 2 ) PB C 34 van 10.2.2006, blz. 30 . ( 3 ) PB L 79 van 16.3.2006, blz. 25 . ( 4 ) PB L 22 van 29.1.1999, blz. 69 . Besluit laatstelijk gewijzigd bij Besluit 2007/97/EG ( PB L 42 van 14.2.2007, blz. 24 ).",
  "source": "EUR LEX"
}