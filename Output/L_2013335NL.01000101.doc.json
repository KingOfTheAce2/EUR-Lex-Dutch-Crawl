{
  "url": "http://www.w3.org/1999/xhtml\">",
  "content": "L_2013335NL.01000101.xml 14.12.2013 NL Publicatieblad van de Europese Unie L 335/1 VERORDENING (EU) Nr. 1331/2013 VAN DE RAAD van 10 december 2013 houdende aanpassing, met ingang van 1 juli 2012, van het pensioenbijdragepercentage van de ambtenaren en andere personeelsleden van de Europese Unie DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien het Statuut van de ambtenaren van de Europese Gemeenschappen en de Regeling die van toepassing is op de andere personeelsleden van deze Gemeenschappen („het Statuut”), vastgesteld bij Verordening (EEG, Euratom, EGKS) nr. 259/68 van de Raad ( 1 ) , en met name op artikel 83 bis en bijlage XII daarbij, Gezien het voorstel van de Europese Commissie, Overwegende hetgeen volgt: (1) Overeenkomstig artikel 13 van bijlage XII bij het Statuut diende Eurostat het verslag over de actuariële raming 2012 van de pensioenregeling in, waarin de in die bijlage vermelde parameters worden aangepast. Uit deze raming blijkt dat het bijdragepercentage dat nodig is om het actuariële evenwicht van de pensioenregeling te kunnen garanderen 9,9 % van het basissalaris zou bedragen. (2) Overeenkomstig artikel 2, lid 1, van bijlage XII bij het Statuut mag de aanpassing niet leiden tot een bijdrage die meer dan één procentpunt hoger of lager is dan het percentage van het voorafgaande jaar (11,6 %). (3) Om het actuariële evenwicht van de pensioenregeling voor de ambtenaren en andere personeelsleden van de Unie te kunnen garanderen en rekening houdend met de actuariële ramingen van 2011 en 2012 is de Raad van oordeel dat het bijdragepercentage op 10,6 % van het basissalaris moet worden vastgesteld. (4) Het resultaat van deze aanpassing kan evenwel nog worden gewijzigd in het licht van recente en toekomstige arresten in de rechtszaken betreffende de aanpassing van de bezoldigingen en de pensioenen voor de jaren 2011 en 2012 en betreffende de aanpassing van het pensioenbijdragepercentage voor het jaar 2011. De tenuitvoerlegging van deze arresten kan van invloed zijn op de berekening van het bijdragepercentages voor de jaren 2012 en 2013, en aldus tot gevolg hebben dat de Raad verplicht is om het bovengenoemde bijdragepercentage met terugwerkende kracht opnieuw aan te passen. In voorkomend geval kan zulks leiden tot een terugvordering van teveel ontvangen bedragen van het personeel, HEEFT DE VOLGENDE VERORDENING VASTGESTELD: Artikel 1 Met ingang van 1 juli 2012 bedraagt het in artikel 83, lid 2, van het Statuut bedoelde bijdragepercentage 10,6 %. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 december 2013. Voor de Raad De voorzitter R. ŠADŽIUS ( 1 ) Verordening (EEG, Euratom, EGKS) nr. 259/68 van de Raad van 29 februari 1968 tot vaststelling van het Statuut van de ambtenaren van de Europese Gemeenschappen en de regeling welke van toepassing is op de andere personeelsleden van deze Gemeenschappen ( PB L 56 van 4.3.1968, blz. 1 ).",
  "source": "EUR LEX"
}