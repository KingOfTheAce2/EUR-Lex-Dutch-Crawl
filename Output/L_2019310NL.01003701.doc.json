{
  "url": "http://www.w3.org/1999/xhtml\">",
  "content": "L_2019310NL.01003701.xml 2.12.2019 NL Publicatieblad van de Europese Unie L 310/37 UITVOERINGSBESLUIT (EU) 2019/1999 VAN DE COMMISSIE van 28 november 2019 tot wijziging van Beschikking 2005/51/EG wat betreft de periode waarin grond verontreinigd door bestrijdingsmiddelen of persistente organische verontreinigende stoffen met het oog op reiniging de Unie mag worden binnengebracht (Kennisgeving geschied onder nummer C(2019) 8555) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2000/29/EG van de Raad van 8 mei 2000 betreffende de beschermende maatregelen tegen het binnenbrengen en de verspreiding in de Gemeenschap van voor planten en voor plantaardige producten schadelijke organismen ( 1 ) , en met name artikel 15, lid 1, eerste alinea, eerste streepje, Overwegende hetgeen volgt: (1) Op grond van artikel 4, lid 1, van Richtlijn 2000/29/EG, juncto bijlage III, deel A, punt 14, van die richtlijn, is het binnenbrengen in de Unie van grond van oorsprong uit bepaalde derde landen verboden. (2) Bij Beschikking 2005/51/EG van de Commissie ( 2 ) zijn de lidstaten, mits aan een aantal specifieke voorwaarden wordt voldaan, tijdelijk gemachtigd een afwijking van die bepalingen toe te staan ten aanzien van door bestrijdingsmiddelen of persistente organische verontreinigende stoffen verontreinigde grond, wanneer deze wordt ingevoerd met het oog op reiniging en bestemd is voor behandeling in speciale verbrandingsinstallaties voor gevaarlijk afval. (3) Overeenkomstig de bijlage bij Beschikking 2005/51/EG geven de lidstaten die van de afwijking gebruikmaken de gedetailleerde gegevens over elke op hun grondgebied in te voeren zending grond als bedoeld in punt 3 van die bijlage jaarlijks door aan de lidstaten en de Commissie. (4) Sommige lidstaten hebben verzocht om verlenging van de machtiging om die afwijking toe te staan. Uit de door de lidstaten overeenkomstig Beschikking 2005/51/EG gedane kennisgevingen blijkt dat, wanneer van die afwijking wordt gebruikgemaakt, het voldoen aan in die beschikking vastgelegde specifieke voorwaarden volstaat om het binnenbrengen van schadelijke organismen in de Unie te voorkomen. Bijgevolg vloeit er geen fytosanitair risico voort uit de activiteiten die onder die beschikking vallen. (5) Daarom is het passend om de afwijking met nog eens vijf jaar te verlengen tot en met 31 december 2024. (6) Beschikking 2005/51/EG moet derhalve dienovereenkomstig worden gewijzigd. (7) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 Wijziging van Beschikking 2005/51/EG In artikel 1, tweede alinea, van Beschikking 2005/51/EG wordt de datum “31 december 2019” vervangen door “31 december 2024”. Artikel 2 Adressaten Dit besluit is gericht tot de lidstaten. Gedaan te Brussel, 28 november 2019. Voor de Commissie Vytenis ANDRIUKAITIS Lid van de Commissie ( 1 ) PB L 169 van 10.7.2000, blz. 1 . ( 2 ) Beschikking 2005/51/EG van de Commissie van 21 januari 2005 tot machtiging van de lidstaten om met het oog op reiniging tijdelijk afwijkingen van sommige bepalingen van Richtlijn 2000/29/EG van de Raad toe te staan voor de invoer van grond verontreinigd door bestrijdingsmiddelen of persistente organische verontreinigende stoffen ( PB L 21 van 25.1.2005, blz. 21 ).",
  "source": "EUR LEX"
}