{
  "url": "http://www.w3.org/1999/xhtml\">",
  "content": "L_2016301NL.01001501.xml 9.11.2016 NL Publicatieblad van de Europese Unie L 301/15 BESLUIT (GBVB) 2016/1961 VAN DE RAAD van 8 november 2016 tot wijziging van Besluit 2014/145/GBVB betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien Besluit 2014/145/GBVB van de Raad van 17 maart 2014 betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen ( 1 ) , en met name artikel 3, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 17 maart 2014 Besluit 2014/145/GBVB vastgesteld. (2) Naar aanleiding van de organisatie, door de Russische Federatie, van verkiezingen voor de Staatsdoema op de illegaal geannexeerde Krim en in Sebastopol, is de Raad van oordeel dat op de lijst van personen, entiteiten en lichamen tegen wie beperkende maatregelen gelden, als vastgelegd in de bijlage bij Besluit 2014/145/GBVB, zes personen moeten worden toegevoegd. (3) De bijlage bij Besluit 2014/145/GBVB moet dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De in de bijlage bij dit besluit genoemde personen worden toegevoegd aan de lijst in de bijlage bij Besluit 2014/145/GBVB. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 8 november 2016. Voor de Raad De voorzitter P. KAŽIMÍR ( 1 ) PB L 78 van 17.3.2014, blz. 16 . BIJLAGE Lijst van personen bedoeld in artikel 1 Naam Identificatiegegevens Redenen Datum van plaatsing op de lijst „152. Ruslan Ismailovich BALBEK Руслан Исмаилович Бальбек Geboortedatum: 28.8.1977 Geboorteplaats: Bekabad, Socialistische Sovjetrepubliek Oezbekistan Lid van de Staatsdoema, verkozen uit de op illegale wijze geannexeerde Autonome Republiek van de Krim. Vicevoorzitter van de Commissie voor etnische aangelegenheden van de Doema. In 2014 werd Balbek benoemd tot vicevoorzitter van de Raad van ministers van de zogenaamde „Republiek van de Krim”. In die hoedanigheid hield hij zich bezig met de integratie van het illegaal geannexeerde schiereiland de Krim in de Russische Federatie. Als beloning ontving hij een medaille „voor de verdediging van de Republiek van de Krim”. Hij heeft de annexatie van de Krim gesteund in publieke verklaringen, onder meer bij zijn profiel op de website van (de tak voor de Krim van) United Russia, en in een artikel dat op 3 juli 2016 op de website van NTV is verschenen. 9.11.2016 153. Konstantin Mikhailovich BAKHAREV Константин Михайлович Бахарев Geboortedatum: 20.10.1972 Geboorteplaats: Simferopol, Socialistische Sovjetrepubliek Oekraïne Lid van de Staatsdoema, verkozen uit de op illegale wijze geannexeerde Autonome Republiek van de Krim. Lid van de Commissie financiële markten van de Doema. Bakharev werd in maart 2014 tot vicevoorzitter en in augustus 2014 tot eerste vicevoorzitter benoemd van de Staatsraad van de zogenaamde „Republiek van de Krim”. Hij heeft toegegeven in 2014 persoonlijk betrokken te zijn geweest bij de gebeurtenissen die hebben geleid tot de illegale annexatie van de Krim en Sebastopol. Hij heeft die annexatie publiekelijk gesteund, onder meer in een interview op de website gazetacrimea.ru op 22 maart 2016 en op de website c-pravda.ru op 23 augustus 2016. Hij is door de „overheid” van de „Republiek van de Krim” beloond met de orde „voor getrouwheid aan de plicht”. 9.11.2016 154. Dmitry Anatolievich BELIK Дмитрий Анатольевич Белик Geboortedatum: 17.10.1969 Geboorteplaats: District van Kular Ust-Yansky, Jakoetische Autonome Socialistische Sovjetrepubliek Lid van de Staatsdoema, verkozen uit de op illegale wijze geannexeerde stad Sebastopol. Lid van de Commissie belastingen van de Doema. Als lid van het gemeentelijk bestuur van Sebastopol in februari-maart 2014, heeft hij de activiteiten van de zogenaamde „burgemeester van het volk” Alexei Chaliy gesteund. Hij heeft openlijk toegegeven in 2014 betrokken te zijn geweest bij de gebeurtenissen die hebben geleid tot de illegale annexatie van de Krim en Sebastopol. Hij heeft die annexatie publiekelijk verdedigd, onder meer op zijn persoonlijke website en in een interview op de website nation-news.ru op 21 februari 2016. Als beloning voor zijn betrokkenheid bij het annexatieproces werd hij benoemd in de Russische staatsorde „voor plichtvervulling jegens het moederland”-II. 9.11.2016 155. Andrei Dmitrievich KOZENKO Андрей Дмитриевич Козенко Geboortedatum: 3.8.1981 Geboorteplaats: Simferopol, Socialistische Sovjetrepubliek Oekraïne Lid van de Staatsdoema, verkozen uit de op illegale wijze geannexeerde Autonome Republiek van de Krim. Lid van de Commissie financiële markten van de Doema. Kozenko werd in maart 2014 benoemd tot vicevoorzitter van de Staatsraad van de zogenaamde „Republiek van de Krim”. Hij heeft openlijk toegegeven in 2014 betrokken te zijn geweest bij de gebeurtenissen die hebben geleid tot de illegale annexatie van de Krim en Sebastopol. Hij heeft die annexatie publiekelijk verdedigd, onder meer in een interview op de website gazetacrimea.ru op 12 maart 2016. Voor zijn betrokkenheid bij het annexatieproces werd hij door de plaatselijke „overheid” beloond met een medaille „voor de verdediging van de Republiek van de Krim”. 9.11.2016 156. Svetlana Borisovna SAVCHENKO Светлана Борисовна Савченко Geboortedatum: 24.6.1965 Geboorteplaats: Belogorsk, Socialistische Sovjetrepubliek Oekraïne Lid van de Staatsdoema, verkozen uit de op illegale wijze geannexeerde Autonome Republiek van de Krim. Lid van de Commissie cultuur van de Doema. Zij was sinds 2012 lid van de Hoge Raad van de Autonome Republiek van de Krim en steunde vanaf maart 2014 de integratie van de illegaal geannexeerde Krim en Sebastopol in de Russische Federatie. In september 2014 werd Savchenko verkozen tot lid van de Staatsraad van de zogenaamde „Republiek van de Krim”. Zij heeft de illegale annexatie van de Krim en Sebastopol verdedigd in tal van publieke verklaringen, onder meer in interviews op de website c-pravda.ru op 2 april 2016 en 20 augustus 2016. In 2014 werd zij beloond met een benoeming in de Russische staatsorde „voor plichtvervulling jegens het moederland”-II; in 2015 werd zij door de „overheid” van de „Republiek van de Krim beloond met de orde” voor getrouwheid aan de plicht. 9.11.2016 157. Pavel Valentinovich SHPEROV Павел Валентинович Шперов Geboortedatum: 4.7.1971 Geboorteplaats: Simferopol, Socialistische Sovjetrepubliek Oekraïne Lid van de Staatsdoema, verkozen uit de op illegale wijze geannexeerde Autonome Republiek van de Krim. Lid van de Commissie voor aangelegenheden inzake het GOS (Gemenebest van Onafhankelijke Staten), Euraziatische integratie en banden met vaderlandslievenden van de Doema. In september 2014 werd Shperov verkozen tot lid van de Staatsraad van de zogenaamde „Republiek van de Krim”. Hij heeft openlijk, onder meer in een interview dat is gepubliceerd op de website ldpr-rk.ru op 3 september 2016, toegegeven dat hij betrokken was bij de gebeurtenissen in 2014 die hebben geleid tot de illegale annexatie van de Krim en Sebastopol en met name bij de organisatie van het illegale referendum betreffende de illegale annexatie van het schiereiland. 9.11.2016”",
  "source": "EUR LEX"
}