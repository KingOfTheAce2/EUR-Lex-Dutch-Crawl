{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998D0610:NL:HTML\">",
  "content": "EUR-Lex - 31998D0610 - NL Avis juridique important | 31998D0610 98/610/EG, Euratom: Besluit van de Commissie van 22 oktober 1998 tot instelling van groepen van deskundigen die de Commissie bijstaan bij het bepalen van inhoud en oriëntatie van de kernactiviteiten op het gebied van onderzoek en technologische ontwikkeling [kennisgeving geschied onder nummer C(1998) 3120] (Voor de EER relevante tekst) Publicatieblad Nr. L 290 van 29/10/1998 blz. 0057 - 0060 BESLUIT VAN DE COMMISSIE van 22 oktober 1998 tot instelling van groepen van deskundigen die de Commissie bijstaan bij het bepalen van inhoud en oriëntatie van de kernactiviteiten op het gebied van onderzoek en technologische ontwikkeling (kennisgeving geschied onder nummer C(1998) 3120) (Voor de EER relevante tekst) (98/610/EG, Euratom) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op het Verdrag tot oprichting van de Europese Gemeenschap voor Atoomenergie, Overwegende dat de Commissie, met het oog op een grotere transparantie van het communautaire beleid inzake onderzoek en technologische ontwikkeling en de evolutie daarvan naar een meer strategische rol, alle belanghebbenden bij onderzoek (met inbegrip van de gebruikers) meer wil betrekken bij de uitvoering van haar werkzaamheden; Overwegende dat het dan ook raadzaam is groepen van deskundigen in te stellen om de Commissie te adviseren bij het bepalen van inhoud en oriëntatie van de kernactiviteiten die zijn opgenomen in de beschikkingen van de Raad betreffende de specifieke programma's waarmee enerzijds het vijfde kaderprogramma van de Europese Gemeenschap voor communautaire activiteiten op het gebied van onderzoek, technologische ontwikkeling en demonstratie (1) en anderzijds het vijfde kaderprogramma van de Europese Gemeenschap voor Atoomenergie voor communautaire activiteiten op het gebied van onderzoek en onderwijs (2) ten uitvoer worden gelegd (hierna \"de specifieke programma's\" genoemd); dat deze kernactiviteiten, uit hoofde van het besluit, eventueel moeten worden bijeengebracht, om redenen die verband houden met de aard van de behandelde onderwerpen; Overwegende dat de adviesgroepen in dit verband tot taak hebben bij te dragen tot de omschrijving van de uit hoofde van de kernactiviteiten of groepen van kernactiviteiten in het algemeen gevolgde strategie en in alle transparantie en onafhankelijkheid conclusies terzake te trekken; Overwegende dat, gezien de aard van de werkzaamheden, uit een breed spectrum van kandidaten, vooraanstaande personen moeten worden gekozen met een geheel van kwalificaties die aansluiten bij de genoemde werkzaamheden; Overwegende dat bij de samenstelling van deze groepen van deskundigen rekening moet worden gehouden met alle belanghebbenden bij onderzoek; dat om deze reden eveneens moet worden gestreefd naar een evenwichtige deelneming van vrouwen en mannen; Overwegende dat deze groepen van deskundigen moeten worden samengesteld en hun mandaat moet worden omschreven, BESLUIT: Artikel 1 De volgende groepen van deskundigen worden bij de Commissie opgericht: - de groep \"gezondheid, voeding en milieufactoren\", - de groep \"beheersing van infectieziekten\", - de groep \"de cel als fabriek\", - de groep \"vergrijzing van de bevolking\", - de groep \"duurzame landbouw, visserij en bosbouw, met inbegrip van een geïntegreerde ontwikkeling van plattelandsgebieden\", - de groep \"innovatieve producten, procédés en organisatie\", - de groep \"informatiemaatschappij\", - de groep \"duurzame mobiliteit en intermodaliteit\", - de groep \"nieuwe perspectieven voor de luchtvaart\", - de groep \"land- en zeevervoertechnologie\", - de groep \"duurzaam waterbeheer en waterkwaliteit\" en \"duurzaam beheer van mariene ecosystemen\", - de groep \"veranderingen van het aardsysteem, klimaat en biodiversiteit\", - de groep \"de stad morgen en het culturele erfgoed\", - de groep \"schonere energiesystemen\" en \"economische en efficiënte energie\", - de groep \"verdieping van de fundamentele kennis op sociaal-economisch gebied\", - de groep \"beheerste kernfusie\", - de groep \"kernsplijting\", teneinde haar te adviseren bij het bepalen van inhoud en oriëntatie van de in de specifieke programma's opgenomen kernactiviteiten of groepen van kernactiviteiten. Artikel 2 Iedere groep van deskundigen: - geeft de krachtlijnen aan met het oog op de samenstelling van de werkprogramma's (waaronder ook de planning van de uit te schrijven uitnodigingen tot het indienen van voorstellen en de uitwerking van de criteria die moeten worden gehanteerd bij de beoordeling van voorstellen voor OTO-werkzaamheden onder contract en voorzover mogelijk voor de omschrijving van gekwantificeerde of controleerbare wetenschappelijke en technisch-economische doelstellingen teneinde de doelstellingen van de kernactiviteiten of groepen van kernactiviteiten te verwezenlijken), - maakt opmerkingen over de strategische opzet en valorisatie van de te verrichten werkzaamheden en op de analyse van de behaalde resultaten in verband met een eventuele bijsturing van de werkprogramma's. Artikel 3 1. De groepen van deskundigen worden door de Commissie op evenwichtige wijze samengesteld, rekening houdend met de geografische herkomst en beroepsmatige achtergrond van de leden (industrie en diensten, onderzoek en innovatie, gebruikers en regulerende overheden, en de sociaal-economische sector). In dit verband streeft de Commissie tevens naar een evenwichtige deelneming van vrouwen en mannen. 2. De selectieprocedure voor leden van de groepen van deskundigen, evenals de specifieke programma's, de kernactiviteiten of groepen van kernactiviteiten waarop deze groepen betrekking hebben, zijn opgenomen in de bijlage. Artikel 4 1. De leden van de groepen van deskundigen worden individueel door de Commissie benoemd voor een periode van twee jaar. Deze benoeming kan éénmaal voor ten hoogste twee jaar worden verlengd. De leden van de groepen blijven in functie tot zij worden vervangen of tot hun mandaat wordt vernieuwd. Wanneer een lid van een groep niet meer in staat is doeltreffend tot de werkzaamheden van deze groep bij te dragen, lid van een programmacomité wordt of ontslag indient, benoemt de Commissie een vervanger voor de resterende duur van het mandaat, volgens de procedure in de bijlage. 2. De namen van de leden van de groepen van deskundigen worden bekendgemaakt in het Publicatieblad van de Europese Gemeenschappen. 3. De leden van de groepen van deskundigen krijgen hun reis- en verblijfskosten terugbetaald op basis van de bij de Commissie geldende bepalingen. 4. De Commissie benoemt onder de leden van elke groep van deskundigen een voorzitter en een vice-voorzitter. De vice-voorzitter mag niet dezelfde geografische herkomst hebben noch onder hetzelfde gebied van herkomst vallen als de voorzitter. Gedaan te Brussel, 22 oktober 1998. Voor de Commissie Édith CRESSON Lid van de Commissie (1) COM(1998) 305 def. (2) COM(1998) 306 def. BIJLAGE A. Selectieprocedure voor leden van de groepen van deskundigen 1. Met het oog op de samenstelling van groepen van deskundigen voor de onder punt B vermelde kernactiviteiten of groepen van kernactiviteiten verzamelt de Commissie de aanmeldingen die: - nu reeds door de Commissie zijn geregistreerd in het kader van andere procedures, - door de lidstaten en door de geassocieerde landen zijn ingediend, - zijn ontvangen naar aanleiding van een in het Publicatieblad van de Europese Gemeenschappen verschenen oproep tot aanmelding. De aanmeldingen kunnen zijn ingediend door de kandidaat zelf of door de instelling waar hij/zij werkzaam is. Aanmeldingen door wetenschappelijke, beroeps- of bedrijfsorganisaties of organisaties van algemeen nut worden eveneens aanvaard, mits de voorgestelde persoon daarmee instemt. De aanmeldingen gebeuren in een van de talen van de Europese Gemeenschappen. Daarbij worden alle documenten verstrekt waaruit de aangevoerde beroepservaring en bekwaamheden blijken (bijvoorbeeld een gedetailleerd cv). 2. Met het oog op de benoeming van de leden van de groepen van deskundigen beoordeelt de Commissie alle aanmeldingen aan de hand van de volgende selectiecriteria: - de deskundigheid van de kandidaat op een of meer van de betrokken gebieden, - de bekwaamheid van de kandidaat om wetenschappelijke en technologische vooruitzichten in te schatten en aan het communautaire beleid te toetsen, - de strikte beroepsethiek van de kandidaat. Op grond van deze beoordeling benoemt de Commissie de leden van de groepen van deskundigen met inachtneming van het bepaalde in artikel 3, lid 1, van het besluit en punt B van de bijlage. De aldus door de Commissie benoemde leden kunnen geen lid van verschillende groepen van deskundigen zijn. B. Specifieke programma's, kernactiviteiten of groepen van kernactiviteiten waarop deze groepen van deskundigen betrekking hebben >RUIMTE VOOR DE TABEL>",
  "source": "EUR LEX"
}