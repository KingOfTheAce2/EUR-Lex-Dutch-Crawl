{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996D0360:NL:HTML\">",
  "content": "EUR-Lex - 31996D0360 - NL Avis juridique important | 31996D0360 96/360/EG: Beschikking van de Commissie van 5 juni 1996 houdende machtiging van Ierland om de methode voor de berekening van het aantal somatische cellen in koemelk aan te passen (Slechts de tekst in de Engelse taal is authentiek) (Voor de EER relevante tekst) Publicatieblad Nr. L 138 van 11/06/1996 blz. 0025 - 0026 BESCHIKKING VAN DE COMMISSIE van 5 juni 1996 houdende machtiging van Ierland om de methode voor de berekening van het aantal somatische cellen in koemelk aan te passen (Slechts de tekst in de Engelse taal is authentiek) (Voor de EER relevante tekst) (96/360/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 92/46/EEG van de Raad van 16 juni 1992 tot vaststelling van gezondheidsvoorschriften voor de produktie en het in de handel brengen van rauwe melk, warmtebehandelde melk en produkten op basis van melk (1), laatstelijk gewijzigd bij Richtlijn 94/71/EG van de Raad (2), en met name op bijlage A, hoofdstuk IV, punten A. 1 en A. 2, Overwegende dat de methode voor de berekening van het meetkundige gemiddelde van het aantal somatische cellen in rauwe melk, op grond van het bepaalde in Richtlijn 92/46/EEG, mag worden aangepast als de produktie sterk varieert in de periode van geringe melkgift; Overwegende dat de melkproduktie in Ierland zeer gering is in de periode van november tot en met februari, waardoor het gemiddelde aantal somatische cellen in die periode de bij Richtlijn 92/46/EEG vastgestelde aantallen overschrijdt; dat deze overschrijding fysiologische oorzaken heeft en niet kan worden toegeschreven aan een aandoening van de uier; Overwegende dat de berekeningsmethode moet worden aangepast om rekening te houden met deze seizoenschommeling van de melkproduktie in Ierland; Overwegende dat Ierland een alternatieve berekeningsmethode heeft voorgesteld waarbij de meetkundige gemiddelden van het aantal somatische cellen in de periode met geringe melkgift kunnen worden gewogen; dat door toepassing van deze methode de kwaliteit van de opgehaalde melk in Ierland tijdens deze periode van het jaar kan worden gegarandeerd; Overwegende dat de in deze beschikking vervatte maatregelen in overeenstemming zijn met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 In de periode van november tot en met februari daaropvolgend mag voor Ierland het aantal somatische cellen in rauwe koemelk, dat is bedoeld in bijlage A, hoofdstuk IV, punten A. 1 en A. 2, van Richtlijn 92/46/EEG, worden berekend aan de hand van een methode waarbij de resultaten van elke maand door toepassing van een coëfficiënt worden gewogen. Deze coëfficiënt geeft de verhouding aan tussen de melkproduktie in elke maand van de bovengenoemde periode en 50 % van de gemiddelde maandelijkse melkproduktie in de periode van april tot en met september voorafgaande aan bovenbedoelde periode. Artikel 2 Deze beschikking zal aan het einde van het tweede jaar na de vaststelling ervan opnieuw worden bezien aan de hand van een door de Ierse autoriteiten bij de Commissie in te dienen rapport. Artikel 3 Deze beschikking is gericht tot Ierland. Gedaan te Brussel, 5 juni 1996. Voor de Commissie Franz FISCHLER Lid van de Commissie (1) PB nr. L 268 van 14. 9. 1992, blz. 1. (2) PB nr. L 368 van 31. 12. 1994, blz. 33.",
  "source": "EUR LEX"
}