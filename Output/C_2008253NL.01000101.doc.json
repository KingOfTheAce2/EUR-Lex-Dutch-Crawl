{
  "url": "http://www.w3.org/1999/xhtml\">",
  "content": "C_2008253NL.01000101.xml 4.10.2008 NL Publicatieblad van de Europese Unie C 253/1 RESOLUTIE VAN DE RAAD van 25 september 2008 betreffende een algemeen Europees plan ter bestrijding van namaak en piraterij (2008/C 253/01) DE RAAD VAN DE EUROPESE UNIE, 1. OVERWEGENDE het strategisch verslag van de Commissie ( 1 ) en de nieuwe cyclus van de (hernieuwde) Lissabonstrategie voor groei en werkgelegenheid (2008-2010) die door de Europese Raad van 14 maart 2008 werd ingeleid. 2. BENADRUKKEND dat de Europese Unie in dit kader haar inspanningen voort moet zetten om de intellectuele-eigendomsrechten doeltreffender te beschermen tegen namaak. 3. BEKLEMTONEND dat de fundamentele vrijheden van de interne markt moeten worden gewaarborgd en de werking van de interne markt moet worden verbeterd. 4. HERINNEREND aan het belang — in de strijd tegen namaak en piraterij, vooral aan de grenzen van de Europese Unie — van harmonisatie van de intellectuele-eigendomsrechten, in de gevallen waarin zulks nodig is, alsook aan het belang van zowel de nationale als de communautaire industriële-eigendomsrechten. 5. OVERWEGENDE de bestaande communautaire regelgeving ter bestrijding van namaak en piraterij, met name Richtlijn 2004/48/EG betreffende de handhaving van intellectuele-eigendomsrechten en Verordening nr. 1383/2003 inzake het optreden van douaneautoriteiten ten aanzien van goederen waarvan vermoed wordt dat zij afbreuk doen aan bepaalde intellectuele-eigendomsrechten. 6. IN HET LICHT TEVENS VAN het gewijzigde voorstel voor een richtlijn inzake strafrechtelijke maatregelen om de handhaving van intellectuele-eigendomsrechten te waarborgen. 7. OVERWEGENDE de in multilateraal kader ontwikkelde initiatieven ter bestrijding van namaak en piraterij, met name in het kader van de Wereldhandelsorganisatie (WTO), de Werelddouaneorganisatie (WDO), de Wereldorganisatie voor de intellectuele eigendom (WIPO), de Organisatie voor Economische Samenwerking en Ontwikkeling (OESO), de Wereldgezondheidsorganisatie (WHO) en de G8 (proces van Heiligendamm). 8. OVERWEGENDE de Strategie voor de handhaving van intellectuele-eigendomsrechten in derde landen ( 2 ) . 9. OVERWEGENDE het verslag van de OESO over de economische impact van namaak en piraterij, en met name de ramingen van de namaak- of piraatproducten in de internationale handel, die voor 2005 op basis van de inbeslagnames door de douane in de OESO-landen circa 200 mld USD belopen, en zo doen vermoeden dat de totale waarde van het handelsverkeer van namaak- of piraatproducten dit bedrag wel eens met enkele honderden miljarden dollar zou kunnen overstijgen, alsook de aanbevelingen van de OESO om de samenwerking tussen overheid en bedrijfsleven te versterken. 10. BEWUST van de ernst en de verontrustende ontwikkeling van namaak en piraterij, met name in het kader van een gemondialiseerde economie, zowel voor het concurrentievermogen van de Europese Unie als voor haar bedrijven, ontwerpers en consumenten; bewust van de omvang van dit fenomeen ook op Internet; bewust van de aan de namaak van producten verbonden risico's en het gevaar voor de gezondheid en de veiligheid van de burgers. 11. ONDERSTREEPT het belang dat wordt gehecht aan de bescherming van intellectuele-eigendomsrechten als essentieel onderdeel van de bevordering van cultuur en de culturele verscheidenheid, en tevens als belangrijk aspect van het optimale gebruik van onderzoek, innovatie en creativiteit van Europese bedrijven, met name van het MKB, teneinde de groei en de werkgelegenheid in de Europese Unie te steunen en de externe dimensie van het Europese concurrentievermogen te ontwikkelen. 12. BEWUST van de noodzaak in dit kader innoverende bedrijven de middelen te bieden om hun uitvindingen beter te beschermen en er doeltreffender voordeel uit te halen; herinnert eraan dat het van belang is over een Gemeenschapsoctrooi en rechtsmacht voor octrooien te beschikken, om de gebruikers in staat te stellen hun intellectuele-eigendomsrechten in de gehele Unie te doen gelden. 13. BEKLEMTOONT dat alle betrokken actoren in beweging gebracht moeten worden om de doeltreffendheid van de instrumenten op gebied van intellectuele eigendom en ter bestrijding van namaak en piraterij binnen de interne markt en op internationaal niveau te verhogen; memoreert dat deze acties passen binnen het kader van de eerbiediging van de grondrechten en de algemene beginselen van het Gemeenschapsrecht, zoals de bescherming van persoonsgegevens en de bescherming van eigendomsrechten. 14. IS INGENOMEN MET de mededeling van de Commissie van 16 juli 2008 welke gericht is op het uitstippelen van een strategie voor de industriële eigendomsrechten voor Europa, met name voor de vraagstukken met betrekking tot de handhaving van industriële-eigendomsrechten en van auteursrechten en naburige rechten: — de douane-initiatieven ter bestrijding van namaak en piraterij, zowel aan de grenzen van als buiten de Europese Unie; — met wetgevingsnormen complementaire acties, welke gericht zijn op het bevorderen van een verandering van de perceptie bij het publiek van het fenomeen namaak en piraterij, het verwerven van een nauwkeuriger inzicht in het fenomeen, het verbeteren van de samenwerking in de lidstaten tussen alle betrokken partijen, het opzetten van een efficiënt netwerk voor administratieve samenwerking tussen de lidstaten, dat het uitvoeren van grootschalige Europese acties mogelijk zal maken, het stimuleren van partnerschapsovereenkomsten tussen de overheid en de particuliere sector en het bevorderen van het sluiten van overeenkomsten tussen beroepsbeoefenaars om piraterij en de verkoop van namaakproducten op Internet terug te dringen; — het onderzoek naar mogelijkheden de grensoverschrijdende tenuitvoerlegging van rechterlijke uitspraken te verbeteren; — acties die het handhaven van intellectuele eigendomsrechten in derde landen bevorderen door middel van geregeld onderzoek, het ondersteunen van een effectieve bescherming van deze rechten in bilaterale handelsovereenkomsten, en het stimuleren van de samenwerking in het kader van geregelde dialogen met derde landen, met name met staten die veel met namaak en piraterij worden geconfronteerd; — de besprekingen met betrekking tot een multilaterale handelsovereenkomst ter bestrijding van namaak (ACTA). 15. VERZOEKT de Commissie deze richtsnoeren om te zetten door: — het opzetten van een Europees Waarnemingscentrum voor namaak en piraterij, waarbij de werking en de voor de oprichting nodige — ook financiële — modaliteiten dienen te worden gedetailleerd. Het waarnemingscentrum, ingebed in de bestaande structuren van de Commissie, moet het mogelijk maken op basis van door de openbare en de particuliere sector vrijwillig aangeleverde gegevens de omvang van namaak en piraterij geregeld te evalueren en het fenomeen nauwkeuriger te analyseren; — de verspreiding over Internet van informatie over namaak en piraterij voor alle actoren die bij de bestijding van dit fenomeen betrokken zijn; — het ontwikkelen van voorlichting en bewustmaking bij de in de strijd tegen namaak en piraterij betrokken actoren en bij de gebruikers (vooral de jongsten onder hen), onder meer door acties die tijdens een Europese dag ter bewustmaking van de gevaren van namaak moeten worden gevoerd en door het opstellen van operationele handleidingen. 16. VERZOEKT de Commissie en de lidstaten in het kader van hun respectieve bevoegdheid, alle passende maatregelen uit te voeren teneinde namaak en piraterij doeltreffend te bestrijden, en met name de volgende acties te ondernemen: — het voorleggen van een plan ter bestrijding van namaak op gebied van douane voor de periode 2009-2012 waarin de uitwisseling van informatie wordt bevorderd door een volledige benutting van elektronische systemen, het ontwikkelen van de samenwerking tussen de betrokken autoriteiten, met name aan de grens en op de eerste plaats tussen douaneautoriteiten alsook tussen de houders van de rechten; het in kaart brengen van het op douane toepasselijke recht en het evalueren van mogelijke verbeteringen van het juridische kader teneinde de voor gebruikers gevaarlijke namaak beter te bestrijden en een betere bewustwording mogelijk te maken van de risico's van dit fenomeen; — het oprichten van een netwerk voor de snelle uitwisseling van informatie over namaak- producten en -diensten, met name door het versterken van de grensoverschrijdende administratieve samenwerking op basis van nationale meldpunten en moderne instrumenten voor de uitwisseling van informatie; — het bevorderen van de coördinatie tussen de bij de strijd tegen namaak en piraterij betrokken instellingen, met name door het uitwisselen van goede praktijken tussen nationale overheidsdiensten; — het toetsen van de doeltreffendheid van het juridische kader tot handhaving van de intellectuele-eigendomsrechten; — het voorleggen van passende voorstellen om publiek-private partnerschappen te stimuleren in de strijd tegen namaak en piraterij teneinde goede praktijken in verband met de verkoop op Internet aan te bevelen en de samenwerking tussen beroepsuitoefenaars te bevorderen; — het versterken van de bescherming van de intellectuele-eigendomsrechten op internationaal niveau: het bevorderen van de opname in de door de EU gesloten bilaterale en multilaterale overeenkomsten van maatregelen met betrekking tot deze rechten, met inachtneming van het acquis communautaire , en het bijdragen tot de naleving van deze maatregelen; actief deelnemen aan de onderhandelingen inzake een multilaterale handelsovereenkomst ter bestrijding van namaak, met name door zich in te zetten voor het te gelegener tijd oprichten van een operationele groep („task force”) die belast is met het toetsen van de tenuitvoerlegging van de overeenkomst; dit onderwerp zowel in de dialoog van de Europese Unie met derde staten als in het kader van samenwerkingsactiviteiten met derde landen naar voren brengen. ( 1 ) Mededeling van de Commissie aan de Europese Raad „Strategisch verslag over de hernieuwde Lissabonstrategie voor groei en werkgelegenheid: lancering van de nieuwe cyclus (2008-2010). Het tempo van de veranderingen aanhouden” COM(2007) 803 definitief. ( 2 ) PB C 129 van 26.5.2005, blz. 3 .",
  "source": "EUR LEX"
}