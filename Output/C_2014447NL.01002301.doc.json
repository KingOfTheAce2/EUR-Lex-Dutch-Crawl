{
  "url": "http://www.w3.org/1999/xhtml\">",
  "content": "C_2014447NL.01002301.xml 13.12.2014 NL Publicatieblad van de Europese Unie C 447/23 BESLUIT VAN DE COMMISSIE van 12 december 2014 inzake de kennisgeving aan een derde land van de mogelijkheid dat het als niet-meewerkend derde land wordt geïdentificeerd bij de bestrijding van illegale, ongemelde en ongereglementeerde visserij (2014/C 447/11) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1005/2008 van de Raad van 29 september 2008 houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen, tot wijziging van de Verordeningen (EEG) nr. 2847/93, (EG) nr. 1936/2001 en (EG) nr. 601/2004 en tot intrekking van de Verordeningen (EG) nr. 1093/94 en (EG) nr. 1447/1999 ( 1 ) , en met name artikel 32, Overwegende hetgeen volgt: 1. INLEIDING (1) Bij Verordening (EG) nr. 1005/2008 van de Raad (de „IOO-verordening”) is een Unie-systeem tot stand gebracht om illegale, ongemelde en ongereglementeerde visserij (IOO-visserij) te voorkomen, tegen te gaan en te beëindigen. (2) Hoofdstuk VI van de IOO-verordening heeft betrekking op de identificatie van niet-meewerkende derde landen, de stappen met betrekking tot die landen, de vaststelling van een lijst van die landen, de schrapping van landen van deze lijst, de bekendmaking van deze lijst en noodmaatregelen. (3) Krachtens artikel 32 van de IOO-verordening dient de Commissie de derde landen onverwijld kennis te geven van de mogelijkheid dat zij als niet-meewerkend derde land kunnen worden geïdentificeerd. Deze kennisgeving is voorlopig. De kennisgeving vindt plaats op grond van de bij artikel 31 van de IOO-verordening vastgestelde criteria. De Commissie dient bovendien alle in artikel 32 van deze verordening vastgestelde stappen met betrekking tot de betrokken derde landen te nemen. De Commissie dient in de kennisgeving met name melding te maken van de essentiële feiten en overwegingen die ten grondslag liggen aan de identificatie en van de gelegenheid die aan die landen wordt geboden om een antwoord te bezorgen en bewijsmateriaal in te dienen dat de argumenten voor de identificatie weerlegt of, indien van toepassing, een actieplan met het oog op verbetering en de maatregelen die zijn genomen om de situatie te verhelpen. De Commissie dient de betrokken derde landen voldoende tijd te geven om op de kennisgeving te antwoorden, alsmede een redelijke termijn om de situatie te verhelpen. (4) Krachtens artikel 31 van de IOO-verordening dient de Commissie derde landen te identificeren die naar haar mening niet meewerken bij de bestrijding van IOO-visserij. Een derde land dient als niet-meewerkend derde land te worden geïdentificeerd indien het zich niet kwijt van de taken die het krachtens internationaal recht als vlaggen-, haven-, kust- of marktstaat dient te vervullen wat betreft de te ondernemen actie om IOO-visserij te voorkomen, tegen te gaan en te beëindigen. (5) Niet-meewerkende derde landen dienen te worden geïdentificeerd op basis van de beoordeling van alle in artikel 31, lid 2, van de IOO-verordening bedoelde informatie. (6) Overeenkomstig artikel 33 van de IOO-verordening dient de Raad een lijst van niet-meewerkende derde landen op te stellen. Op die landen zijn onder meer de in artikel 38 van de IOO-verordening vastgestelde maatregelen van toepassing. (7) Op grond van artikel 20, lid 1, van de IOO-verordening kunnen door andere dan EU-vlaggenstaten gevalideerde vangstcertificaten slechts worden aanvaard indien de Commissie een kennisgeving heeft ontvangen van de regelingen die zijn ingesteld voor de tenuitvoerlegging, de controle en de handhaving van de door de vissersvaartuigen van de betrokken derde landen na te leven wet- en regelgeving en instandhoudings- en beheersmaatregelen. (8) Op grond van artikel 20, lid 4, van de IOO-verordening dient de Commissie administratief met derde landen samen te werken op gebieden in verband met de uitvoering van die verordening. 2. PROCEDURE TEN AANZIEN VAN TUVALU (9) Van 18 tot 20 februari 2014 heeft de Commissie met steun van het Europees Bureau voor visserijcontrole (EFCA) Tuvalu bezocht in het kader van de in artikel 20, lid 4, van de IOO-verordening bedoelde administratieve samenwerking. (10) Doel van het bezoek was informatie te verifiëren over enerzijds de regelingen van Tuvalu voor de tenuitvoerlegging, controle en handhaving van door de vissersvaartuigen van dit land na te leven wet- en regelgeving en instandhoudings- en beheersmaatregelen, en anderzijds de maatregelen die Tuvalu heeft genomen om zijn verplichtingen in de strijd tegen de IOO-visserij na te komen. (11) Het slotverslag over het bezoek is op 18 maart 2014 aan Tuvalu toegezonden. (12) Tuvalu heeft op 16 oktober 2014 gereageerd op het slotverslag over het bezoek. (13) Tuvalu is lid van de Commissie voor de visserij in de westelijke en centrale Stille Oceaan (WCPFC). Tuvalu heeft het Verdrag van de Verenigde Naties inzake het recht van de zee van 1982 (UNCLOS) en de overeenkomst van de Verenigde Naties van 1995 over de toepassing van de bepalingen van het Verdrag van de Verenigde Naties inzake het recht van de zee van 10 december 1982 die betrekking hebben op de instandhouding en het beheer van grensoverschrijdende en over grote afstanden trekkende visbestanden (UNFSA) geratificeerd. Het is partij bij het Verdrag inzake de Visserijorganisatie van het South Pacific Forum ( 2 ) en bij de Nauru-overeenkomst inzake samenwerking bij het beheer van visserijtakken van gemeenschappelijk belang ( 3 ) . (14) Om te beoordelen of Tuvalu zijn internationale verplichtingen als vlaggen-, haven-, kust- of marktstaat naleeft die zijn opgenomen in de in overweging 13 genoemde internationale overeenkomsten en zijn vastgesteld door de in die overweging genoemde desbetreffende ROVB’s, heeft de Commissie alle informatie die zij hiertoe vereist acht, verzameld en geanalyseerd. (15) De Commissie heeft ook gebruikgemaakt van algemeen toegankelijke informatie en van informatie afkomstig van beschikbare gegevens gepubliceerd door ROVB’s, in dit geval de WCPFC. 3. MOGELIJKE IDENTIFICATIE VAN TUVALU ALS NIET-MEEWERKEND DERDE LAND (16) De Commissie heeft overeenkomstig artikel 31, lid 3, van de IOO-verordening de taken van Tuvalu als vlaggen-, haven-, kust- of marktstaat geanalyseerd. Bij die beoordeling heeft de Commissie rekening gehouden met de in artikel 31, leden 4 tot en met 7, van de IOO-verordening opgenomen criteria. 3.1. Herhaalde IOO-vaartuigen en IOO-handelsstromen (artikel 31, lid 4, van de IOO-verordening) (17) Uit de informatie die is verkregen op basis van vaartuigenlijsten van ROVB’s blijken geen onder de vlag van Tuvalu varende vaartuigen in voorlopige of definitieve IOO-lijsten te zijn opgenomen. Evenmin is er over IOO-vaartuigen die in het verleden onder de vlag van Tuvalu voeren, bewijsmateriaal voorhanden dat de Commissie in staat zou stellen de prestatie van Tuvalu op het gebied van terugkerende IOO-visserijactiviteiten te analyseren overeenkomstig artikel 31, lid 4, onder a), van de IOO-verordening. (18) Bij gebrek aan informatie en bewijsmateriaal zoals uiteengezet in overweging 17 wordt op grond van artikel 31, lid 3, en lid 4, onder a), geconcludeerd dat het niet noodzakelijk is om te evalueren of de actie van Tuvalu om de IOO-visserij te voorkomen, tegen te gaan en te beëindigen, in overeenstemming is met de taken die het land krachtens internationaal recht als vlaggenstaat dient te vervullen ten aanzien van IOO-vaartuigen en IOO-visserij die wordt bedreven of ondersteund door vissersvaartuigen die zijn vlag voeren of door zijn onderdanen. 3.2. Niet-naleving van de verplichting tot samenwerking en handhaving (artikel 31, lid 5, van de IOO-verordening) (19) De Commissie heeft onderzocht of Tuvalu effectief met de Commissie heeft samengewerkt door te reageren op verzoeken van de Commissie om IOO-visserij en daarmee verband houdende activiteiten te onderzoeken, bevindingen over dergelijke activiteiten mee te delen of vervolgacties ten aanzien van dergelijke activiteiten te ondernemen. (20) Wat dat betreft stelt Tuvalu zich terughoudend op ten aanzien van samenwerking met de Commissie om de tijdens het bezoek van de Commissie geconstateerde tekortkomingen in zijn visserijbeheerssysteem aan te pakken. In zijn reactie van 16 oktober 2014 op het slotverslag gaat Tuvalu geen contractuele verbintenissen aan om de door de Commissie geconstateerde tekortkomingen aan te pakken. Tuvalu erkent de problemen en de uitdagingen, heeft naar eigen zeggen technische bijstand en tijd nodig om aan verbeteringen te werken, maar legt geen verbintenis of concreet plan op tafel om de vastgestelde tekortkomingen te verhelpen. (21) In het licht van de algemene beoordeling of Tuvalu zich heeft gekweten van zijn taken die het als vlaggen-, haven- en kuststaat dient te vervullen, heeft de Commissie ook geanalyseerd of Tuvalu samenwerkt met andere vlaggenstaten bij de bestrijding van IOO-visserij. (22) Overeenkomstig de artikelen 63 en 64 van UNCLOS moeten kust- en vlaggenstaten samenwerken op het gebied van grensoverschrijdende en over grote afstanden trekkende vissoorten. In de artikelen 7 en 20 van UNFSA wordt de verplichting tot samenwerking verder uitgewerkt, respectievelijk voor wat betreft het vaststellen van verenigbare instandhoudings- en beheersmaatregelen en het waarborgen van de naleving en handhaving van zulke maatregelen. Voorts wordt in artikel 7, lid 1, punt 3, van de gedragscode van de FAO ( 4 ) aanbevolen dat de staten die bij de exploitatie van gebieds- en grensoverschrijdende visbestanden zijn betrokken bilaterale overeenkomsten vaststellen teneinde op doeltreffende wijze voor de instandhouding en het beheer van de rijkdommen te zorgen. Dit wordt verder gespecificeerd in de punten 28 en 51 van het internationale actieplan om illegale, ongemelde en ongereglementeerde visserij te voorkomen, tegen te gaan en te beëindigen (IOO-IAP) ( 5 ) , waarin gedetailleerde methoden voor directe samenwerking tussen staten worden beschreven, waaronder de uitwisseling van gegevens of informatie waarover kuststaten beschikken. (23) In dit verband stipuleert artikel 25, lid 10, van het WCPFC-verdrag ( 6 ) dat elk lid, indien het redelijke gronden heeft om aan te nemen dat een onder de vlag van een andere staat varend vissersvaartuig zich heeft ingelaten met een activiteit die de doeltreffendheid van de voor het verdragsgebied genomen instandhoudings- en beheersmaatregelen ondermijnt, dit onder de aandacht van de betrokken vlaggenstaat brengt. (24) Het belang van doeltreffende samenwerkingsmechanismen moet worden onderzocht in het licht van de overheersende aanwezigheid van onder buitenlandse vlag varende vaartuigen in de wateren onder de jurisdictie van Tuvalu. Volgens de informatie die de Tuvaluaanse autoriteiten tijdens het bezoek van de Commissie in februari 2014 hebben verstrekt, zijn momenteel in totaal 18 bilaterale particuliere vergunnings-overeenkomsten uit tien landen van kracht. In dat verband bestaat de vloot die in de wateren van Tuvalu mag vissen, uit 213 vaartuigen voor de ringzegenvisserij, 17 vaartuigen voor de hengelvisserij en 7 vaartuigen voor de beugvisserij, waarvan slechts één ringzegenvaartuig en twee beugvaartuigen onder de vlag van Tuvalu varen. Niettemin heeft Tuvalu erkend dat er geen samenwerkingskanalen tot stand zijn gebracht met de betrokken vlaggenstaten om te waarborgen dat Tuvalu voldoet aan zijn verplichtingen om met vlaggenstaten samen te werken, zoals beschreven in de overwegingen 22 en 23. (25) Ten aanzien van doeltreffende handhavingsmaatregelen is in artikel 19, lid 2, van UNFSA vastgesteld dat sancties voor schendingen streng genoeg dienen te zijn om de naleving effectief te verzekeren, schendingen, waar dan ook, te ontmoedigen en om overtreders de uit hun illegale activiteiten voortvloeiende voordelen te ontnemen. Zoals in de overwegingen 26 tot en met 29 onderzocht, beschikt Tuvalu niet over het rechtskader of de benodigde controle over zijn vloot en zijn wateren om overtreders op adequate wijze te straffen. (26) Het sanctiesysteem is vastgesteld in wet van Tuvalu van 2006 inzake mariene rijkdommen. Hoewel deze wet in 2012 is gewijzigd, wordt er geen rekening gehouden met de meest recente ontwikkelingen op het gebied van internationaal recht met betrekking tot de bestrijding van IOO-visserij. In dat opzicht ontbreekt het in het huidige rechtskader aan een expliciete definitie van IOO-visserijactiviteiten, ernstige inbreuken en een uitgebreide lijst van ernstige overtredingen met bijbehorende strenge sancties. (27) Bovendien bevat de wetgeving van Tuvalu systematisch geen begeleidende administratieve maatregelen. Dit type aanvullende maatregelen is beperkt tot de opschorting en intrekking van vergunningen en is slechts van toepassing in gevallen van „ernstige overtredingen”, terwijl het concept „ernstige overtreding” niet gedefinieerd is in de wetgeving van Tuvalu. (28) Het begrip „ernstige overtredingen of inbreuken” is niet gestroomlijnd in de wetgeving van Tuvalu. Het huidige rechtskader voorziet niet in nadelige sancties om overtreders de uit illegale activiteiten voortvloeiende voordelen te ontnemen. (29) Het sanctiesysteem is in zijn huidige vorm dus niet uitgebreid en streng genoeg om zijn afschrikkende functie te bereiken. De behandeling van ernstige inbreuken is immers onvoldoende om de naleving te verzekeren, schendingen, waar dan ook, te ontmoedigen en om overtreders de uit hun illegale activiteiten voortvloeiende voordelen te ontnemen, zoals vereist in artikel 19, lid 2, van UNFSA en artikel 25, lid 7, van het WCPFC-verdrag. (30) Met betrekking tot de voorgeschiedenis, aard, omstandigheden, omvang en ernst van activiteiten die op IOO-visserij wijzen, wordt de mogelijkheid om deze aspecten te beoordelen in gelijke mate belemmerd door het in de overwegingen 39 tot en met 48 beschreven gebrek aan duidelijkheid en transparantie. Als gevolg van dergelijke tekortkomingen is het niet mogelijk om de potentiële omvang van IOO-visserijgerelateerde activiteiten op betrouwbare wijze vast te stellen. Algemeen wordt echter erkend dat een gebrek aan transparantie, in combinatie met het gebrek aan doeltreffende controles, illegaal gedrag in de hand werkt. (31) Ten aanzien van de bestaande financiële en administratieve capaciteit van Tuvalu moet worden opgemerkt dat Tuvalu niet is opgenomen in de index voor menselijke ontwikkeling van de Verenigde Naties ( 7 ) . In bijlage II bij Verordening (EG) nr. 1905/2006 van het Europees Parlement en de Raad ( 8 ) is Tuvalu onderverdeeld in de categorie van minst ontwikkelde landen, overeenkomstig de lijst van 1 januari 2013 met ontvangers van officiële ontwikkelingshulp (ODA) die wordt bijgehouden door de Commissie voor Ontwikkelingsbijstand (DAC) van de Organisatie voor Economische Samenwerking en Ontwikkeling (OESO) ( 9 ) . De beperkingen op het gebied van de financiële en administratieve capaciteit van Tuvalu kunnen worden beschouwd als een ondermijnende factor voor het vermogen van Tuvalu om zijn samenwerkings- en handhavingstaken te vervullen. (32) Ondanks de analyse in overweging 31 wordt tevens opgemerkt dat op basis van de informatie afkomstig van het bezoek van de Commissie in februari 2014, niet kan worden gesteld dat de autoriteiten van Tuvalu een gebrek aan financiële middelen hebben. Het ontbreekt Tuvalu eerder aan het noodzakelijke juridische en administratieve klimaat om de doeltreffende en doelmatige vervulling van zijn taken als vlaggen-, kust-, haven- en marktstaat te waarborgen. (33) Gezien de in dit deel opgenomen toelichting bij de situatie en gezien alle door de Commissie verzamelde feitelijke gegevens en alle door Tuvalu afgelegde verklaringen, kan op grond van artikel 31, leden 3 en 5, van de IOO-verordening worden vastgesteld dat Tuvalu zich niet heeft gekweten van de taken die het krachtens internationaal recht als vlaggenstaat dient te vervullen op het gebied van samenwerking en handhaving. 3.3. Niet-naleving van de verplichting tot tenuitvoerlegging van internationale regelgeving (artikel 31, lid 6, van de IOO-verordening) (34) Tuvalu heeft UNCLOS en UNFSA geratificeerd. Tuvalu is lid van de WCPFC. Tuvalu is partij bij het Verdrag inzake de Visserijorganisatie van het South Pacific Forum en bij de Nauru-overeenkomst inzake samenwerking bij het beheer van visserijen van gemeenschappelijk belang. (35) De Commissie heeft alle informatie geanalyseerd die zij van belang acht met betrekking tot de status van Tuvalu als lid van de WCPFC. (36) Voorts heeft de Commissie een analyse gemaakt van de als relevant beschouwde informatie over het akkoord van Tuvalu om de door de WCPFC vastgestelde instandhoudings- en beheersmaatregelen toe te passen. (37) Blijkens de uitgebreide informatie die door Tuvalu is verstrekt in verband met de toestand van de tonijnvisserij in zijn wateren ( 10 ) , waren de vangsten uit de tonijnbestanden in de exclusieve economische zone (EEZ) van Tuvalu in 2011 goed voor 51 800 ton. Hoewel dit neerkomt op een daling ten opzichte van de voorafgaande jaren (63 427 ton in 2009 en 60 618 ton in 2010), maakt de EEZ van Tuvalu nog steeds een belangrijk deel uit van de totale tonijnbestanden in de westelijke en centrale Stille Oceaan. (38) Uit de cijfers in overweging 37 blijkt dat Tuvalu een belangrijk deel van de wereldwijde tonijnbestanden beheert en dus, als kuststaat, de verantwoordelijkheid heeft om het verantwoorde en duurzame beheer op lange termijn van deze rijkdommen te waarborgen. De artikelen 61 tot en met 64 van UNCLOS en de artikelen 7 en 8 van UNFSA regelen het gebruik van levende rijkdommen door de kuststaat, die maatregelen moet aannemen die verenigbaar zijn met de maatregelen van toepassing in de regio en op volle zee teneinde de duurzaamheid op lange termijn van grensoverschrijdende en over grote afstanden trekkende visbestanden te waarborgen en de doelstelling van een optimale benutting van de levende rijkdommen in zijn EEZ te bevorderen. Kuststaten moeten tevens waarborgen dat de onderdanen van andere staten die in hun EEZ vissen de instandhoudings- en beheersmaatregelen naleven en samenwerken met de desbetreffende staten en regionale organisaties die betrokken zijn bij die visserij. (39) Het rechtskader van Tuvalu bevat geen duidelijke en transparante instandhoudings- en beheersmaatregelen die zorgen voor het doeltreffende en doelmatige beheer van vaartuigen die vissen in de wateren onder zijn jurisdictie. Er zijn met name geen instandhoudings- en beheersmaatregelen voor de kustvisserij. Tuvalu heeft tevens erkend dat het huidige tonijnbeheersplan achterhaald en aan herziening toe is. Voorts is er ook nog geen beheersplan voor haaien aangenomen in overeenstemming met het vereiste van instandhoudings- en beheersmaatregel (CMM) 2010-07 van de WCPFC ( 11 ) . (40) De instandhoudings- en beheersmaatregelen met betrekking tot de wateren onder nationale jurisdictie, met inbegrip van de archipelwateren, zijn onvolledig en niet gebaseerd op wetenschappelijk advies zoals vereist door UNCLOS, UNFSA en de WCPFC. Hoewel de visserijwet van 2006 van Tuvalu de grondbeginselen voor een duurzaam beheer van de visserij vaststelt en het ministerie van Natuurlijke Rijkdommen machtigt om dienovereenkomstig instandhoudings- en beheersmaatregelen aan te nemen, blijkt uit het bezoek van de commissie dat de ontwikkeling van dit soort bepalingen zeer gering is. De voornaamste inspanning op dat gebied was gericht op de omzetting van de maatregelen uit de derde regeling van de partijen bij de Nauru-overeenkomst ( 12 ) in het wetgevingskader van Tuvalu in 2009. (41) Naar de wateren onder de jurisdictie van Tuvalu wordt verwezen als territoriale zee, archipelwateren en EEZ. Overeenkomstig artikel 3 van het WCPFC-verdrag omvat het gebied waarvoor de WCPFC bevoegd is in beginsel alle wateren van de Stille Oceaan, met inbegrip van de wateren onder de jurisdictie van Tuvalu. Desalniettemin sluit Tuvalu zijn territoriale en archipelwateren uit van de toepassing van het dagschema voor vaartuigen (VDS), een systeem dat de visserijinspanning van ringzegenvaartuigen beperkt door de toekenning van visdagen. Derhalve is het belangrijkste rechtsinstrument voor de instandhouding van visbestanden in de wateren van Tuvalu niet van toepassing op een aanzienlijk deel van de wateren onder zijn jurisdictie. Wat betreft vaartuigen voor de beug- en hengelvisserij worden de instandhoudings- en beheersmaatregelen vastgesteld in de afzonderlijke vergunningen. Er is echter geen algemeen toegankelijke informatie beschikbaar in verband met het daadwerkelijke beheer van vangsten en inspanningen voor beide visserijvormen, afgezien van het algemene beleid ter beperking van het aantal visvergunningen. (42) Bovendien heeft Tuvalu tijdens het bezoek van de Commissie bevestigd dat enkele instandhoudings- en beheersmaatregelen van de WCPFC momenteel niet worden toegepast. Het gaat daarbij om maatregel 2007-1 inzake het regionaal waarnemersprogramma waarin 5 % toezicht door waarnemers is vastgesteld voor vaartuigen voor de beugvisserij en maatregel 2010-07 waarin is vastgesteld dat het gewicht van aangelande vinnen niet meer mag bedragen dan 5 % van het gewicht van haaien. Er wordt aangevoerd dat het gebrek aan technische capaciteit en middelen de vorderingen in verband met de naleving van de desbetreffende instandhoudings- en beheersmaatregelen van de WCPFC belemmert. (43) De duidelijke tekortkomingen op het gebied van duidelijkheid en transparantie van de toepasselijke instandhoudings- en beheersregels beschreven in de overwegingen 39 tot en met (42), met inbegrip van de controle op visserijinspanning volgens het VDS, gecombineerd met het bestaan van 18 verschillende particuliere vergunningsovereenkomsten zoals beschreven in overweging 24, ondermijnen de doeltreffende tenuitvoerlegging van instandhoudings- en beheersmaatregelen, in strijd met de verplichtingen op grond van artikel 61, leden 2 tot en met 5, artikel 62, lid 1 en artikel 64 van UNCLOS met betrekking tot de optimale benutting van rijkdommen via passende instandhoudings- en beheersmaatregelen. (44) Krachtens artikel 61 van UNCLOS, de artikelen 5 en 6 van UNFSA en de artikelen 5 en 6 van het WCPFC-verdrag moeten kuststaten de toegestane vangsten van de levende rijkdommen in hun EEZ vaststellen op basis van het beste beschikbare wetenschappelijke bewijs en op basis van een voorzorgsaanpak; kuststaten moeten er via passende instandhoudings- en beheersmaatregelen tevens voor zorgen dat levende rijkdommen en visbestanden in de EEZ en andere wateren onder hun jurisdictie niet worden bedreigd door overbevissing. In de gedragscode van de FAO, met name artikel 7, leden 3, 4 en 5, worden goede praktijken ter nakoming van deze verplichtingen aanbevolen. (45) In het verslag van de negende wetenschappelijke commissie van de WCPFC heeft Tuvalu erkend dat er nog een aantal uitdagingen bestaat in verband met gegevensverzameling, rapportering en naleving ( 13 ) . Deze problemen worden toegeschreven aan capaciteitsgebreken binnen het ministerie van Visserij met betrekking tot het toezicht op rapportering en gegevensbeheer. (46) Zo wordt in de verslagen van de wetenschappelijke commissie van de WCPFC geregeld het probleem van ontbrekende gegevens aan de orde gesteld. In het verslag van haar zevende zitting in 2011 heeft de wetenschappelijke commissie van de WCPFC in punt 89 bijvoorbeeld melding gemaakt van enkele inconsistenties wat betreft de rapportering van gestreepte tonijn, geelvintonijn en grootoogtonijn in de vislogboeken voor de ringzegenvisserij. Gezien het wetenschappelijke belang van nauwkeurige vangstsamenstellingsgegevens van ringzegenvaartuigen, heeft zij aanbevolen dat het probleem aan het Technisch en Handhavingscomité wordt doorverwezen ( 14 ) . In punt 37 heeft de wetenschappelijke commissie nadrukkelijk gewezen op de onzekerheid omtrent de soortensamenstelling bij de ringzegenvisserij en heeft zij de verdragsluitende partijen aangespoord de ramingen van de samenstellingsgegevens van ringzegenvaartuigen te blijven verbeteren. In haar achtste zitting heeft de wetenschappelijke commissie van de WCPFC opnieuw kwesties in verband met ontbrekende en inconsistente ( 15 ) vangst- en vangstsamenstellingsgegevens aan de orde gesteld, heeft zij de rapportageverplichtingen in het kader van charterovereenkomsten becommentarieerd en heeft zij aanbevelingen voor verbeteringen gedaan ( 16 ) . Ook het feit dat bepaalde verdragsluitende partijen, waarvan sommige in de wateren onder de jurisdictie van Tuvalu vissen, te weinig of gebrekkige gegevens indienen, werd besproken. (47) De wetenschappelijke commissie van de WCPFC heeft in haar zevende vergadering geadviseerd dat, indien de recente visserijpraktijken voor gestreepte tonijn worden voortgezet, de vangstpercentages waarschijnlijk zullen dalen en de vangsten moeten worden verminderd omdat de bestanden worden bevist tot op het niveau dat overeenkomt met de maximale duurzame opbrengst. Verhogingen van de visserijinspanning moeten daarom worden gemonitord ( 17 ) . Het bezoek van de Commissie heeft echter aan het licht gebracht dat er geen sprake is van een echte vloot of een beleid voor de toegang tot visgronden, zoals aangetoond door het verouderde en onvolledige tonijnbeheersplan. (48) Tuvalu past geen instandhoudings- en beheersmaatregelen van de WCPFC in zijn archipelwateren toe en heeft slechts weinig verenigbare maatregelen aangenomen. Gezien het grensoverschrijdende en sterk migrerende karakter van tonijnbestanden en de omvang van de tonijnbestanden en de tonijnvisserij in de archipelwateren van Tuvalu, die een belangrijk geografisch paaigebied voor tonijnsoorten vormen, dreigt elke instandhoudingsinspanning ten behoeve van het tonijnbestand als geheel in de Stille Oceaan door deze situatie op het spel te worden gezet. Tuvalu zorgt er dus niet voor dat in alle wateren onder zijn jurisdictie instandhoudings- en beheersmaatregelen worden toegepast op een wijze die verenigbaar is met de vereisten van de WCPFC en overeenstemt met de verplichting om ervoor te zorgen dat soorten onder de jurisdictie van de kuststaat niet door overbevissing worden bedreigd. (49) De Commissie heeft ook een beoordeling verricht van elk handelen of nalaten van Tuvalu dat de geldende wet- en regelgeving of internationale instandhoudings- en beheersmaatregelen minder doeltreffend kan hebben gemaakt. (50) Zoals erkend door Tuvalu is het achterhaalde tonijnbeheersplan in dat verband niet in staat duidelijke doelstellingen vast te stellen om het aantal visvergunningen en de totale toegestane vangst te beperken. De Commissie is derhalve van oordeel dat het gebrek aan instandhoudings- en beheersmaatregelen de naleving door Tuvalu van zijn internationale verplichtingen ondermijnt. Aangezien tonijn een grensoverschrijdend en over grote afstanden trekkend visbestand is, moeten instandhoudings- en beheersmaatregelen in het volledige migratiegebied consistent en compatibel zijn om doeltreffend en duurzaam te zijn, zoals ook de algemene doelstelling van het WCPFC-verdrag luidt. (51) Gezien de in dit deel opgenomen toelichting bij de situatie en gezien alle door de Commissie verzamelde feitelijke gegevens en alle door Tuvalu afgelegde verklaringen, kan op grond van artikel 31, leden 3 en 6, van de IOO-verordening worden vastgesteld dat Tuvalu zich niet heeft gekweten van de taken die het krachtens internationaal recht dient te vervullen op het gebied van internationale voorschriften en regelingen en instandhoudings- en beheersmaatregelen. 3.4. Specifieke beperkingen van ontwikkelingslanden (52) Rekening houdend met het feit dat Tuvalu is ingedeeld in de categorie van minst ontwikkelde landen (zoals vermeld in overweging 39), heeft de Commissie geanalyseerd of de verzamelde informatie kan worden gekoppeld aan zijn specifieke beperkingen als ontwikkelingsland. (53) Hoewel in het algemeen specifieke capaciteitsbeperkingen kunnen bestaan op het gebied van controle en monitoring, kunnen de specifieke beperkingen waarmee Tuvalu vanwege zijn ontwikkelingsniveau te maken heeft, niet worden aangevoerd als reden voor het ontbreken van specifieke bepalingen in het nationale rechtskader met betrekking tot internationale instrumenten om IOO-visserijactiviteiten te bestrijden, tegen te gaan en te beëindigen. Evenmin rechtvaardigen deze beperkingen dat Tuvalu geen sanctiesysteem heeft vastgesteld voor inbreuken op internationale instandhoudings- en beheersmaatregelen. (54) Bovendien blijkt dat de tekortkomingen in het monitoring-, controle- en bewakingssysteem het gevolg zijn van het gebrek aan evenwicht tussen de geringe capaciteiten van Tuvalu om de visserijactiviteiten in zijn EEZ te controleren en de verlening van toegang tot zijn wateren aan een grote buitenlandse vloot. Voorts blijkt de begroting ten behoeve van het visserijbeheer, ondanks de grote bijdrage van de visserij aan de algemene inkomsten van Tuvalu, aanzienlijk lager te liggen. Tuvalu mag dan met ontwikkelingsgerelateerde beperkingen te kampen hebben, het beleid voor het beheer van visbestanden dat het land erop nahoudt, spoort geenszins met de uitgetrokken middelen en de prioriteiten die het land voor visserijbeheer stelt. (55) Gezien de in dit deel opgenomen toelichting bij de situatie en gezien alle door de Commissie verzamelde feitelijke gegevens en de door Tuvalu afgelegde verklaringen, kan op grond van artikel 31, lid 7, van de IOO-verordening worden vastgesteld dat het niveau van ontwikkeling van de governance op visserijgebied van Tuvalu mogelijk een rem zet op de ontwikkelingsstatus van het land. Gezien de aard van de geconstateerde tekortkomingen van Tuvalu en de ter rechtzetting van de situatie genomen maatregelen, kan het ontwikkelingsniveau van Tuvalu echter niet worden aangevoerd als allesdekkende vergoelijking of rechtvaardiging voor zijn globale prestatie als vlaggenstaat of kuststaat op het gebied van visserij en voor de ontoereikendheid van zijn genomen maatregelen om IOO-visserij te voorkomen, tegen te gaan en te beëindigen. 4. CONCLUSIE OVER DE MOGELIJKE IDENTIFICATIE VAN NIET-MEEWERKENDE DERDE LANDEN (56) Gezien de getrokken conclusies over het onvermogen van Tuvalu om zich te kwijten van de taken die het krachtens internationaal recht als vlaggen-, haven-, kust- of marktstaat dient te vervullen, en om maatregelen te nemen teneinde IOO-visserij te voorkomen, tegen te gaan en te beëindigen, moet aan dit land overeenkomstig artikel 32 van de IOO-verordening kennis worden gegeven van de mogelijkheid dat het door de Commissie wordt geïdentificeerd als derde land dat niet meewerkt aan de bestrijding van IOO-visserij. (57) Krachtens artikel 32, lid 1, van de IOO-verordening dient de Commissie Tuvalu onverwijld kennis te geven van de mogelijkheid dat het als niet-meewerkend derde land kan worden geïdentificeerd. Tevens dient de Commissie alle in artikel 32 van de IOO-verordening opgenomen stappen te nemen met betrekking tot Tuvalu. Met het oog op een degelijk beheer dient een termijn te worden vastgesteld waarbinnen dat land schriftelijk kan reageren op de kennisgeving en de situatie kan corrigeren. (58) De kennisgeving aan Tuvalu van de mogelijkheid dat het wordt geïdentificeerd als een land dat de Commissie met het oog op de toepassing van dit besluit als een niet-meewerkend land aanmerkt, sluit niet uit, en brengt evenmin automatisch met zich mee, dat de Commissie of de Raad vervolgens stappen onderneemt om landen als niet-meewerkende landen te identificeren en een lijst van deze landen vast te stellen, HEEFT HET VOLGENDE BESLUIT VASTGESTELD: Enig artikel Tuvalu wordt in kennis gesteld van de mogelijkheid dat het door de Commissie als niet-meewerkend derde land wordt geïdentificeerd bij de bestrijding van illegale, ongemelde en ongereglementeerde visserij. Gedaan te Brussel, 12 december 2014. Voor de Commissie Karmenu VELLA Lid van de Commissie ( 1 ) PB L 286 van 29.10.2008, blz. 1 . ( 2 ) http://www.ffa.int ( 3 ) Nauru-overeenkomst (http://www.ffa.int/node/93#attachments). ( 4 ) Gedragscode voor een verantwoorde visserij, Voedsel- en Landbouworganisatie van de Verenigde Naties, 1995. ( 5 ) Internationaal actieplan om illegale, ongemelde en ongereglementeerde visserij te voorkomen, tegen te gaan en te beëindigen, Voedsel- en Landbouworganisatie van de Verenigde Naties, 2001. ( 6 ) Verdrag inzake de instandhouding en het beheer van de over grote afstanden trekkende visbestanden in de westelijke en centrale Stille Oceaan, gedaan te Honolulu, 5 september 2000 (http://www.wcpfc.int/doc/convention-conservation-and-management-highly-migratory-fish-stocks-western-and-central-pacific). ( 7 ) Bron: http://hdr.undp.org/en/statistics ( 8 ) Verordening (EG) nr. 1905/2006 van het Europees Parlement en de Raad van 18 december 2006 tot invoering van een financieringsinstrument voor ontwikkelingssamenwerking ( PB L 378 van 27.12.2006, blz. 41 ). ( 9 ) DAC-lijst van ODA-ontvangers (http://www.oecd.org/dac/stats/daclistofodarecipients.htm). ( 10 ) Wetenschappelijke commissie van de WCPFC, negende gewone zitting, WCPFC SC9-AR/CCM-25. ( 11 ) http://www.wcpfc.int/system/files/CMM%202010-07%20%5BSharks%5D.pdf ( 12 ) Derde regeling van de partijen bij de Nauru-overeenkomst, 2008. ( 13 ) Wetenschappelijke commissie van de WCPFC, negende gewone zitting, WCPFC SC9-AR/CCM-25. ( 14 ) Beknopt verslag van de wetenschappelijke commissie van de WCPFC, zevende gewone zitting, Pohnpei, Federale Staten van Micronesia, 9-17 augustus 2011 (http://www.wcpfc.int/node/2896). ( 15 ) Beknopt verslag van de wetenschappelijke commissie van de WCPFC, 7-15 augustus 2012 (http://www.wcpfc.int/node/4587), deel 3.1. ( 16 ) Beknopt verslag van de wetenschappelijke commissie van de WCPFC, achtste gewone zitting, punten 69-71. ( 17 ) Beknopt verslag van de wetenschappelijke commissie van de WCPFC, zevende gewone zitting, punten 35 en 36.",
  "source": "EUR LEX"
}