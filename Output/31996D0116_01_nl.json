{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996D0116(01):NL:HTML\">",
  "content": "EUR-Lex - 31996D0116(01) - NL Avis juridique important | 31996D0116(01) Besluit van de Raad van 22 december 1995 inzake het volgen van al aangenomen akten betreffende de toelating van onderdanen van derde landen Publicatieblad Nr. C 011 van 16/01/1996 blz. 0001 - 0001 BESLUIT VAN DE RAAD van  22 december 1995 inzake het volgen van al aangenomen akten betreffende de toelating van onderdanen  van derde landen (96/C  11/01) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op artikel K.3, lid 2, onder a), Gezien het door de Raad op 30 november 1993 te Brussel aangenomen prioritair werkprogramma, waarin  met name wordt verzocht om jaarlijks een verslag op te stellen over hetgeen op het gebied van  justitie en binnenlandse zaken is bereikt, Overwegende dat, volgens artikel K.1, punt 3), onder a), van het Verdrag betreffende de Europese  Unie, de Lid-Staten de voorwaarden voor onderdanen van derde landen inzake de toegang tot het  grondgebied van de Lid-Staten als een van de aangelegenheden van gemeenschappelijk belang  beschouwen; Overwegende dat de teksten die de Raad heeft aangenomen over de toelating van onderdanen van derde  landen een gemeenschappelijke politieke wil tot uitdrukking brengen; Overwegende dat het volgen van de tenuitvoerlegging van de bepalingen van de reeds aangenomen  teksten het mogelijk zal maken het concrete effect van de werkzaamheden van de Raad op dit terrein  vast te stellen en nuttige gegevens zal opleveren voor zijn toekomstige werkzaamheden; Overwegende dat de Lid-Staten derhalve overeenstemming willen bereiken over de praktische wijze  waarop de aangenomen teksten kunnen worden gevolgd, BESLUIT: Artikel 1 Opstelling van een vragenlijst Het Voorzitterschap zendt jaarlijks  aan de Lid-Staten een vragenlijst aan de hand waarvan kan worden vastgesteld welke praktische  uitvoering zij hebben gegeven aan de resoluties en akten die de Raad op het gebied van de toelating  van onderdanen van derde landen reeds heeft aangenomen. Artikel 2 Inhoud van de vragenlijst De vragenlijst zal betrekking hebben op de volgende  onderwerpen: - de bepalingen die gedurende het afgelopen jaar door de Lid-Staten zijn aangenomen op de gebieden  waarop de reeds aangenomen resoluties en akten betrekking hebben; - de moeilijkheden die zich hebben voorgedaan bij de aanneming van deze bepalingen; - de eventueel binnenkort aan te nemen bepalingen betreffende genoemde gebieden; - de uitvoering van de resoluties en akten, ongeacht de nationale bepalingen die eventueel zijn  aangenomen. Artikel 3 Evaluatie van de antwoorden Op grond van de antwoorden van de Lid-Staten wordt een  verslag over de toepassing van deze resoluties en akten opgesteld, dat wordt toegezonden aan de  Raad. Artikel 4 Tenuitvoerlegging De eerste vragenlijst zal in de eerste helft van 1996 aan de  Lid-Staten worden toegezonden. Gedaan te Brussel, 22 december 1995. Voor de Raad De Voorzitter L. ATIENZA SERNA",
  "source": "EUR LEX"
}