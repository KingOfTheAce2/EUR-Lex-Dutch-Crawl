{
  "url": "http://www.w3.org/1999/xhtml\">",
  "content": "L_202302613NL.000101.fmx.xml Publicatieblad van de Europese Unie NL Serie L 2023/2613 24.11.2023 VERORDENING (EU) 2023/2613 VAN DE COMMISSIE van 23 november 2023 tot wijziging van Verordening (EU) nr. 142/2011 wat overgangsmaatregelen voor de uitvoer van vleesbeendermeel als brandstof betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1069/2009 van het Europees Parlement en de Raad van 21 oktober 2009 tot vaststelling van gezondheidsvoorschriften inzake niet voor menselijke consumptie bestemde dierlijke bijproducten en afgeleide producten en tot intrekking van Verordening (EG) nr. 1774/2002 ( 1 ) , en met name artikel 43, lid 3, eerste alinea, Overwegende hetgeen volgt: (1) Bij Verordening (EU) nr. 142/2011 van de Commissie ( 2 ) zijn volksgezondheidsvoorschriften en veterinairrechtelijke voorschriften vastgesteld voor het in de handel brengen en de uitvoer van dierlijke bijproducten en afgeleide producten. (2) In artikel 12 van Verordening (EG) nr. 1069/2009 is bepaald dat vleesbeendermeel (VBM) van categorie 1 moet worden verwijderd door verbranding, meeverbranding of storting, om te voorkomen dat het de voederketen opnieuw binnenkomt en deze verontreinigt. (3) In 2021 hebben de bevoegde autoriteiten van Ierland aangegeven dat zij installaties bouwen voor de verbranding van vleesbeendermeel en hebben zij verzocht om gedurende een overgangsperiode de traditionele handelsstromen van VBM van categorie 1-materiaal bestemd voor verwijdering in het Verenigd Koninkrijk, toe te staan. De Commissie heeft de gevraagde afwijking bij Verordening (EU) 2021/899 van de Commissie ( 3 ) toegestaan tot en met 31 december 2023. (4) In april 2023 hebben de bevoegde autoriteiten van Ierland de Commissie in kennis gesteld van verschillende vertragingen in de planning en de Commissie verzocht om verlenging van de overgangsperiode van 1 januari 2024 tot en met 30 juni 2025. De Commissie steunt de inspanningen van Ierland om zijn eigen verbrandingscapaciteit voor de verwijdering van dierlijke bijproducten tot stand te brengen. De overgangsperiode moet derhalve vanaf 1 januari 2024 met 18 maanden worden verlengd. Deze periode moet passend worden gebruikt om de lopende projecten voor capaciteitsopbouw van stookinstallaties in Ierland te voltooien. (5) Bijlage XIV bij Verordening (EU) nr. 142/2011 moet daarom dienovereenkomstig worden gewijzigd. (6) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage XIV bij Verordening (EU) nr. 142/2011 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 november 2023. Voor de Commissie De voorzitter Ursula VON DER LEYEN ( 1 ) PB L 300 van 14.11.2009, blz. 1 . ( 2 ) Verordening (EU) nr. 142/2011 van de Commissie van 25 februari 2011 tot uitvoering van Verordening (EG) nr. 1069/2009 van het Europees Parlement en de Raad tot vaststelling van gezondheidsvoorschriften inzake niet voor menselijke consumptie bestemde dierlijke bijproducten en afgeleide producten en tot uitvoering van Richtlijn 97/78/EG van de Raad wat betreft bepaalde monsters en producten die vrijgesteld zijn van veterinaire controles aan de grens krachtens die richtlijn ( PB L 54 van 26.2.2011, blz. 1 ). ( 3 ) Verordening (EU) 2021/899 van de Commissie van 3 juni 2021 tot wijziging van Verordening (EU) nr. 142/2011 wat overgangsmaatregelen voor de uitvoer van vleesbeendermeel als brandstof betreft ( PB L 197 van 4.6.2021, blz. 68 ). BIJLAGE In bijlage XIV, hoofdstuk V, bij Verordening (EU) nr. 142/2011 wordt punt a) in de derde kolom van rij 3 vervangen door: “a) de bevoegde autoriteit van Ierland heeft de uitvoer naar de stookinstallatie in het Verenigd Koninkrijk tot uiterlijk 30 juni 2025 toegestaan, mits dergelijke verplaatsingen van voor verwijdering bestemd VBM van categorie 1-materiaal uit die lidstaat vóór 1 januari 2021 hebben plaatsgevonden onder de voorwaarden van artikel 6, leden 6, 7 en 8;”. ELI: http://data.europa.eu/eli/reg/2023/2613/oj ISSN 1977-0758 (electronic edition)",
  "source": "EUR LEX"
}