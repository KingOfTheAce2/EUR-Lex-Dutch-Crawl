{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31982D0169:NL:HTML\">",
  "content": "EUR-Lex - 31982D0169 - NL Avis juridique important | 31982D0169 82/169/EEG: Besluit van de Raad van 15 maart 1982 waarbij aan de Commissie de bevoegdheid wordt verleend leningen aan te gaan ter bevordering van de investeringen in de Gemeenschap Publicatieblad Nr. L 078 van 24/03/1982 blz. 0019 - 0020 Bijzondere uitgave in het Fins: Hoofdstuk 10 Deel 1 blz. 0026 Bijzondere uitgave in het Zweeds: Hoofdstuk 10 Deel 1 blz. 0026 ***** BESLUIT  VAN DE RAAD van 15 maart 1982 waarbij aan de Commissie de bevoegdheid wordt verleend leningen aan te gaan ter bevordering van de investeringen in de Gemeenschap (82/169/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 235, Gezien het voorstel van de Commissie (1), Gezien het advies van het Europese Parlement (2), Gezien het advies van het Economisch en Sociaal Comité (3), Overwegende dat rekening dient te worden gehouden met de verdeling en het onbevredigende niveau van de economische bedrijvigheid, de werkgelegenheid en de investeringen in de Gemeenschap; Overwegende dat naast de bestaande communautaire financiële instellingen en organen, waarvan de werkzaamheden dienen te worden geïntensiveerd, ten einde de economische bedrijvigheid te stimuleren en het gemeenschappelijk beleid in zijn diverse aspecten te ondersteunen, voortzetting van de financiële actie, ingezet bij Besluit 78/870/EEG van de Raad van 16 oktober 1978 waarbij aan de Commissie de bevoegdheid wordt verleend leningen aan te gaan ter bevordering van de investeringen in de Gemeenschap (4) met het oog op het leveren van een aanvullende bijdrage tot bevordering van de investeringen in de Gemeenschap, wenselijk is; Overwegende dat de communautaire actie in dit opzicht een stuwende werking en een reëel financieel effect zou hebben die ver uitgaan boven de omvang die zij op zichzelf beschouwd heeft, waardoor de convergentie van de economische ontwikkeling in de verschillende Lid-Staten zou worden bevorderd; Overwegende dat de kapitaalmarkten omvangrijke middelen bieden die kunnen worden gemobiliseerd voor de financiering van investeringen in de Gemeenschap; Overwegende dat de Gemeenschap als zodanig over een eigen kredietwaardigheid beschikt waarvan zij zo goed mogelijk gebruik dient te maken om de Europese steun aan bedoelde investeringen te versterken en om het beleid waartoe in communautair verband is gesloten te schragen; Overwegende dat de Europese Investeringsbank zich bereid heeft verklaard mede te werken aan de uitvoering van deze actie, BESLUIT: Artikel 1 De Commissie wordt gemachtigd namens de Europese Economische Gemeenschap leningen aan te gaan voor een bedrag dat de tegenwaarde van een miljard Ecu in hoofdsom niet mag overschrijden. De opbrengst van deze leningen wordt bestemd tot de financiering, in de vorm van leningen, van investeringsprojecten die bijdragen tot een toenemende convergentie en integratie van het economische beleid van de Lid-Staten. Die projecten moeten beantwoorden aan de prioritaire doelstellingen van de Gemeenschap in de sectoren energie, industrie en infrastructuur, waarbij onder meer rekening wordt gehouden met de regionale effecten van deze projecten en met de noodzaak de werkloosheid te bestrijden. Deze regeling kan afzonderlijk worden gebruikt of samen met andere communautaire financieringsinstrumenten. Artikel 2 De leningen worden in tranches opgenomen. Op voorstel van de Commissie en na raadpleging van het Europese Parlement verleent de Raad met eenparigheid van stemmen goedkeuring voor de tranches en stelt hij de richtsnoeren vast voor de ontvankelijkheid van de projecten. De Commissie beslist over de ontvankelijkheid van de projecten in overeenstemming met de aldus vastgestelde richtsnoeren. Tot het bedrag van de goedgekeurde tranche neemt de Commissie leningen op op de kapitaalmarkt. Uit een zelfde opgenomen lening kunnen leningen worden verstrekt met verschillende doelstellingen. Artikel 3 De transacties tot opneming van leningen en de daarbij behorende transacties tot verstrekking van leningen luiden in dezelfde monetaire eenheid. De vaststelling van de leningsvoorwaarden inzake aflossing van de hoofdsom, inzake rentevoet en de betaling van de rente geschiedt zodanig dat de kosten in verband met de afsluiting en uitvoering van de transacties voor het opnemen en verstrekken van de leningen gedekt zijn. Artikel 4 Over de voorwaarden voor het opnemen van leningen wordt door de Commissie in het belang van de Gemeenschap onderhandeld naar gelang van de condities op de kapitaalmarkt en van de eisen die worden gesteld inzake de looptijd en andere financiële voorwaarden van de bijbehorende verstrekte leningen. De opgenomen middelen worden aan de Europese Investeringsbank overgemaakt, die zo nodig zorg draagt voor tijdelijke belegging. Wanneer leningen uitgedrukt, betaalbaar of terugbetaalbaar zijn in de valuta van een Lid-Staat, kunnen zij slechts met de instemming van de bevoegde instanties van die Staat worden afgesloten. Artikel 5 Aan de Bank wordt een mandaat gegeven voor het verstrekken van leningen ter uitvoering van dit besluit. De transacties krachtens dit mandaat worden door de Bank verricht namens en voor rekening en risico van de Gemeenschap. De leningaanvragen worden, hetzij rechtstreeks, hetzij door tussenkomst van de Commissie of van een Lid-Staat aan de Bank gezonden. Nadat de Commissie overeenkomstig artikel 2 een besluit heeft genomen over de ontvankelijkheid van elk project, onderzoekt de Bank deze aanvragen, neemt zij een besluit inzake de verstrekking en de voorwaarden van de leningen en beheert zij deze, een en ander overeenkomstig de in haar statuten omschreven procedures en volgens haar gebruikelijke criteria. Het aan de Bank verleende mandaat wordt vastgelegd in een samenwerkingsovereenkomst tussen de Commissie en de Bank. Artikel 6 De Commissie stelt de Raad en het Europese Parlement jaarlijks in kennis van de ontvangsten en uitgaven ingevolge het aangaan en het verstrekken van leningen. Elk jaar voegt zij bij de staat van ramingen een document waarin het beleid inzake het aangaan en het verstrekken van leningen wordt samengevat. In het licht van de aldus verkregen kennis kan de Raad beoordelen hoe de bij dit besluit ingevoerde regeling in het algemeen functioneert. Artikel 7 De financiële controle en de controle van de rekeningen van de Commissie vinden plaats overeenkomstig het Financieel Reglement van toepassing op de algemene begroting van de Europese Gemeenschappen. Gedaan te Brussel, 15 maart 1982. Voor de Raad De Voorzitter W. DE CLERCQ (1) PB nr. C 341 van 31. 12. 1980, blz. 18. (2) PB nr. C 101 van 4. 5. 1981, blz. 94. (3) PB nr. C 138 van 9. 6. 1981, blz. 11. (4) PB nr. L 298 van 25. 10. 1978, blz. 9.",
  "source": "EUR LEX"
}