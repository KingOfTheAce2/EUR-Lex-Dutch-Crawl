{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0617:NL:HTML\">",
  "content": "EUR-Lex - 32001D0617 - NL Avis juridique important | 32001D0617 2001/617/EG: Beschikking van de Commissie van 20 juli 2001 inzake een financiële bĳdrage voor de uitroeiing van mond- en klauwzeer in Griekenland in 2000 (kennisgeving geschied onder nummer C(2001) 2224) Publicatieblad Nr. L 215 van 09/08/2001 blz. 0046 - 0047 Beschikking van de Commissie van 20 juli 2001 inzake een financiële bijdrage voor de uitroeiing van mond- en klauwzeer in Griekenland in 2000 (kennisgeving geschied onder nummer C(2001) 2224) (Slechts de tekst in de Griekse taal is authentiek) (2001/617/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied(1), laatstelijk gewijzigd bij Beschikking 2001/12/EG(2), en met name op artikel 11, leden 2 en 4, Overwegende hetgeen volgt: (1) In 2000 hebben zich uitbraken van mond- en klauwzeer voorgedaan in Griekenland. Het uitbreken van deze ziekte betekent een ernstig gevaar voor de beslagen in de Gemeenschap. Om verspreiding van de ziekte te voorkomen en bij te dragen in de uitroeiing ervan, kan de Commissie bijstand verlenen voor de subsidiabele uitgaven die door de lidstaat zijn gedaan. (2) Zodra de besmetting met mond- en klauwzeer officieel was bevestigd, hebben de Griekse autoriteiten gemeld dat zij de in artikel 3, lid 2, van Beschikking 90/424/EEG genoemde maatregelen hebben genomen en onmiddellijk de desbetreffende bepalingen van Richtlijn 85/511/EG van de Raad(3) ten uitvoer hebben gelegd. (3) Krachtens artikel 3, lid 2, van Verordening (EG) nr. 1258/1999 van de Raad(4) worden de overeenkomstig de communautaire voorschriften genomen maatregelen op veterinair en fytosanitair gebied gefinancierd uit het EOGFL, afdeling Garantie. Met het oog op de financiële controle zijn de artikelen 8 en 9 van Verordening (EG) nr. 1258/1999 van toepassing. (4) De financiële bijdrage van de Gemeenschap wordt verleend op voorwaarde dat de geplande maatregelen op doelmatige wijze worden uitgevoerd en dat de autoriteiten de nodige informatie binnen de vastgestelde termijnen verstrekken. (5) De in artikel 3, lid 2, van Beschikking 90/424/EEG gebruikte term \"passende schadeloosstelling van de veehouders\" moet worden toegelicht. (6) De in deze beschikking vervatte maatregelen zijn in overeenstemming met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 Aan Griekenland kan een financiële bijdrage van de Gemeenschap worden verleend voor de subsidiabele uitgaven die zijn gedaan in het kader van uitroeiingsmaatregelen in verband met de in 2000 geconstateerde uitbraken van mond- en klauwzeer, overeenkomstig het bepaalde in artikel 3, lid 2, en artikel 11 van Beschikking 90/424/EG. Artikel 2 1. De financiële bijdrage van de Gemeenschap wordt betaald op basis van: a) de door Griekenland ingediende bewijsstukken betreffende de onmiddellijke en passende schadeloosstelling van de veehouders voor: - het slachten en/of vernietigen van dieren en, in voorkomend geval, van de melk daarvan, - het reinigen en ontsmetten van bedrijven en apparatuur, en - het vernietigen van verontreinigde diervoeders en, in voorkomend geval, van verontreinigde apparatuur; b) de resultaten van de door de Commissie verrichte controles zoals bedoeld in artikel 3. 2. De in lid 1 bedoelde documenten omvatten een epizoötiologisch verslag voor elk bedrijf waar dieren zijn geslacht en vernietigd, en een financieel verslag. Het financiële verslag houdt rekening met de categorieën dieren die op elk bedrijf zijn vernietigd of geslacht en vernietigd in verband met mond- en klauwzeer. Deze verslagen worden aangeleverd in elektronische vorm met inachtneming van het door de Commissie gevraagde model en formaat. 3. De bewijsstukken betreffende de maatregelen die zijn genomen in de in lid 1 bedoelde periode, worden uiterlijk op 15 juli 2001 overgelegd. 4. In het kader van deze beschikking wordt onder \"passende schadeloosstelling\" verstaan dat een bedrag wordt uitgekeerd dat gelijk is aan de waarde van de dieren onmiddellijk voordat zij werden besmet. Artikel 3 De Commissie kan, in samenwerking met de nationale bevoegde autoriteiten, controles ter plaatse verrichten inzake de toepassing van bovengenoemde maatregelen en de daaraan verbonden uitgaven. De Commissie stelt de lidstaten in kennis van de resultaten van de verrichte controles. Artikel 4 Deze beschikking is gericht tot de Helleense Republiek. Gedaan te Brussel, 20 juli 2001. Voor de Commissie David Byrne Lid van de Commissie (1) PB L 224 van 18.8.1990, blz. 19. (2) PB L 3 van 6.1.2001, blz. 27. (3) PB L 315 van 26.11.1985, blz. 11. (4) PB L 160 van 26.6.1999, blz. 103.",
  "source": "EUR LEX"
}