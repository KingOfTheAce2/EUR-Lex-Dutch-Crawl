{
  "url": "http://www.w3.org/1999/xhtml\"><!--",
  "content": "L_2021261NL.01004701.xml 22.7.2021 NL Publicatieblad van de Europese Unie L 261/47 BESLUIT (EU) 2021/1207 VAN DE RAAD van 19 juli 2021 tot wijziging van Beschikking 2003/77/EG tot vaststelling van de financiële meerjarenrichtsnoeren voor het beheer van de activa van de EGKS in liquidatie en, wanneer de liquidatie is afgesloten, van de activa van het Fonds voor onderzoek inzake kolen en staal DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Protocol nr. 37 betreffende de financiële gevolgen van de beëindiging van het EGKS-Verdrag en betreffende het Fonds voor onderzoek inzake kolen en staal, gehecht aan het Verdrag betreffende de Europese Unie en het Verdrag betreffende de werking van de Europese Unie, en met name artikel 2, tweede alinea, Gezien het voorstel van de Europese Commissie, Gezien het advies van het Europees Parlement ( 1 ) , Overwegende hetgeen volgt: (1) Om uiterlijk in 2050 klimaatneutraal te zijn, heeft de Unie “koplopers op het gebied van klimaat en hulpbronnen” nodig die vóór 2030 de eerste commerciële toepassingen van baanbrekende technologieën in belangrijke industriële sectoren ontwikkelen en het staalproductieproces koolstofvrij maken. (2) Overeenkomstig Beschikking 2003/76/EG van de Raad ( 2 ) beheert de Commissie de activa van de Europese Gemeenschap voor Kolen en Staal (EGKS) in liquidatie en, wanneer de liquidatie is afgesloten, de activa van het Fonds voor onderzoek inzake kolen en staal op een wijze die rentabiliteit op lange termijn garandeert. Bij Beschikking 2003/77/EG van de Raad ( 3 ) zijn de meerjarige financiële richtsnoeren voor het beheer van die activa vastgesteld. Op grond van artikel 2 van Beschikking 2003/77/EG dient de Commissie deze richtsnoeren te herzien of aan te vullen en de werking en doeltreffendheid ervan te evalueren. (3) Om zinvolle steun te verlenen aan waardevolle collaboratieve onderzoeksprojecten die over de nodige kritische massa en Europese meerwaarde beschikken om de duurzaamheid, het concurrentievermogen, de gezondheid, de veiligheid en de arbeidsomstandigheden in bij de kolen- en staalindustrie aanleunende sectoren te verbeteren, moet ervoor worden gezorgd dat betalingen in verband met de jaarlijkse toewijzing zoals gedefinieerd en vastgesteld in artikel 2 van Beschikking 2003/76/EG tot en met het jaar 2027 worden verricht voor de financiering van dergelijke projecten. Dergelijke betalingen moeten worden gefinancierd uit de netto-opbrengsten van de beleggingen en uit de opbrengsten van de verkoop van een deel van de activa en dit ten belope van het jaarlijkse bedrag dat door de aangewezen dienst van de Commissie wordt vastgesteld op grond van Beschikkingen 2003/76/EG en 2008/376/EG van de Raad ( 4 ) . (4) Uit de ervaring die is opgedaan tijdens de meest recente vijfjarige uitvoeringsperiode van de financiële richtsnoeren (2012-2017) en de ontwikkelingen van de omstandigheden op de financiële markten blijkt dat deze richtsnoeren moeten worden aangepast. (5) De activa die overblijven na de onttrekkingen tot 2027 die betrekking hebben op de bij Beschikking 2003/76/EG vastgestelde jaarlijkse toewijzing, moeten worden beheerd met een beleggingshorizon op langere termijn die verdere diversificatie mogelijk maakt. (6) Wanneer een groot deel van de activa op langere termijn wordt belegd, kan doorgaans een hoger rendement worden verwacht, rekening houdend met mogelijk grotere schommelingen op korte termijn. Niettemin dient er zodanig te worden belegd dat er voldoende liquide activa blijven voor de jaarlijkse betalingen waar de aangewezen dienst van de Commissie op basis van Beschikkingen 2003/76/EG en 2008/376/EG om verzoekt. (7) De financiële richtsnoeren moeten ervoor zorgen dat de technische aspecten van de uitvoering op een flexibelere manier kunnen worden benaderd en in de richtsnoeren moeten voor de verwezenlijking van de beleggingsdoelstellingen passende beleggingsinstrumenten worden vastgesteld. (8) Er moet niet naar elke activaklasse afzonderlijk worden gekeken, maar wel naar de rol die de activaklasse speelt in een gediversifieerde portefeuille. In het verleden is gebleken dat diversificatie van activaklassen een hoger rendement bij hetzelfde risiconiveau oplevert. Wanneer besluiten worden genomen in verband met de allocatie van activa is de correlatie tussen activa belangrijk binnen de context van het totale beleggingsrisico en de totale opbrengst. (9) De activa van de EGKS in liquidatie en, wanneer de liquidatie is afgesloten, van het Fonds voor onderzoek inzake kolen en staal moeten worden beheerd volgens een beleggingsstrategie die wordt uitgedrukt in de vorm van een strategische allocatie en een strategische benchmark, waarin de beleggingsdoelstellingen en de risicotolerantie van de activa tot uitdrukking komen. De benchmark biedt de portefeuillebeheerders een leidraad op lange termijn in de vorm van allocaties aan verschillende activaklassen. (10) De financiële richtsnoeren moeten beleggingen mogelijk maken in zeer liquide obligaties die in US-dollars luiden en door overheden, supranationale instellingen, lagere overheden en overheidsagentschappen worden uitgegeven, zodat de diversificatie wordt versterkt terwijl de risico’s van verliezen als gevolg van wisselkoersfluctuaties in passende mate worden afgedekt. De Commissie moet, met instemming van de rekenplichtige van de Commissie, kunnen beslissen over beleggingen in andere activa die luiden in valuta’s van andere geavanceerde economieën of andere lidstaten. Bij dergelijke beslissingen moet volledig worden onderbouwd wat de voordelen van de betrokken belegging voor de prestaties van de activa zijn. In de financiële richtsnoeren moet het gamma van in aanmerking komende beleggingen worden uitgebreid zodat een gediversifieerde positie kan worden ingenomen in brede marktindices, bepaalde geografische sectoren en specifieke activaklassen. (11) De financiële richtsnoeren moeten het gebruik van andere financiële instrumenten, zoals futures, forwards en swaps, toestaan met het oog op het beheer van risico’s en risicoposities, zoals rente- en valutarisico’s. (12) De ecologische, sociale en governancepraktijken (ESG-praktijken) van een belegging krijgen steeds meer gewicht en moeten in aanmerking worden genomen wanneer beleggingsbeslissingen worden genomen. Beschikking 2003/77/EG dient te worden gewijzigd om hierin ESG-praktijken op te nemen door middel van de invoering van zowel een positieve screening teneinde ESG-overwegingen meer te laten doorwegen in de selectie van beleggingen, als een negatieve screening aan de hand van een lijst van activiteiten die om ethische of morele redenen zijn uitgesloten van de belegging van kasmiddelen. (13) Het jaarverslag van de Commissie aan de lidstaten over de in het kader van de financiële richtsnoeren uitgevoerde beheersverrichtingen moet informatie verschaffen over de allocatie aan de verschillende activaklassen. In het jaarverslag moet ook elke belangrijke wijziging in de strategische allocatie van activa worden toegelicht. (14) Beschikking 2003/77/EG moet daarom dienovereenkomstig worden gewijzigd. (15) Gezien de structurele verwevenheid met Beschikking 2003/76/EG dient deze wijziging slechts van toepassing te zijn met ingang van de datum van toepassing van Besluit (EU) 2021/1208 ( 5 ) , HEEFT HET VOLGENDE BESLUIT VASTGESTELD: Artikel 1 Beschikking 2003/77/EG wordt als volgt gewijzigd: 1) Het volgende artikel wordt ingevoegd: “Artikel 1 bis De activa van de EGKS in liquidatie en, wanneer de liquidatie is afgesloten, van het Fonds voor onderzoek inzake kolen en staal worden beheerd om, binnen de grenzen van de jaarlijkse toewijzing van 111 miljoen EUR, jaarlijkse betalingen te verrichten ter financiering van collaboratief onderzoek in de bij de kolen- en staalindustrie aanleunende sectoren. Dergelijke jaarlijkse betalingen worden gefinancierd uit de netto-opbrengsten van de beleggingen en uit de opbrengsten van de verkoop van een deel van de activa van de EGKS in liquidatie en, wanneer de liquidatie is afgesloten, de activa van het Fonds voor onderzoek inzake kolen en staal en dit ten belope van het jaarlijkse bedrag dat door de aangewezen dienst van de Commissie wordt vastgesteld op grond van Beschikkingen 2003/76/EG en 2008/376/EG van de Raad ( *1 ) . ( *1 ) Beschikking 2008/376/EG van de Raad van 29 april 2008 inzake de vaststelling van het onderzoeksprogramma van het Fonds voor onderzoek inzake kolen en staal en inzake de technische meerjarenrichtsnoeren voor dat programma ( PB L 130 van 20.5.2008, blz. 7 ).”.\" 2) De bijlage wordt vervangen door de tekst in de bijlage bij dit besluit. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Het is van toepassing met ingang van de datum van toepassing van Besluit (EU) 2021/1208. Gedaan te Brussel, 19 juli 2021. Voor de Raad De voorzitter J. PODGORŠEK ( 1 ) Advies van 7 juli 2021 (nog niet bekendgemaakt in het Publicatieblad). ( 2 ) Beschikking 2003/76/EG van de Raad van 1 februari 2003 tot vaststelling van de bepalingen die nodig zijn voor de uitvoering van het aan het Verdrag tot oprichting van de Europese Gemeenschap gehechte Protocol betreffende de financiële gevolgen van de beëindiging van het EGKS-Verdrag en betreffende het Fonds voor onderzoek inzake kolen en staal ( PB L 29 van 5.2.2003, blz. 22 ). ( 3 ) Beschikking 2003/77/EG van de Raad van 1 februari 2003 tot vaststelling van de financiële meerjarenrichtsnoeren voor het beheer van de activa van de EGKS in liquidatie en, wanneer de liquidatie is afgesloten, van de activa van het Fonds voor onderzoek inzake kolen en staal ( PB L 29 van 5.2.2003, blz. 25 ). ( 4 ) Beschikking 2008/376/EG van de Raad van 29 april 2008 inzake de vaststelling van het onderzoeksprogramma van het Fonds voor onderzoek inzake kolen en staal en inzake de technische meerjarenrichtsnoeren voor dat programma ( PB L 130 van 20.5.2008, blz. 7 ). ( 5 ) Besluit (EU) 2021/1208 van de Raad van 19 juli 2021 tot wijziging van Beschikking 2003/76/EG tot vaststelling van de bepalingen die nodig zijn voor de uitvoering van het aan het Verdrag tot oprichting van de Europese Gemeenschap gehechte Protocol betreffende de financiële gevolgen van de beëindiging van het EGKS-Verdrag en betreffende het Fonds voor onderzoek inzake kolen en staal (zie bladzijde 54 van dit Publicatieblad). BIJLAGE Financiële richtsnoeren voor het beheer van de activa van de EGKS in liquidatie en, wanneer de liquidatie is afgesloten, van de activa van het Fonds voor onderzoek inzake kolen en staal 1.   GEBRUIK VAN MIDDELEN De activa van de Europese Gemeenschap voor Kolen en Staal (EGKS) in liquidatie, inclusief haar leningenportefeuille en haar beleggingen, worden voor zover nodig gebruikt om aan de resterende verplichtingen van de EGKS te voldoen, wat betreft haar nog lopende opgenomen leningen, haar verplichtingen uit eerdere operationele begrotingen en eventuele niet te voorziene verplichtingen. De activa van de EGKS in liquidatie en, wanneer de liquidatie is afgesloten, van het Fonds voor onderzoek inzake kolen en staal die niet nodig zijn om aan de in de eerste alinea bedoelde verplichtingen te voldoen, worden met beleid belegd in overeenstemming met de gekozen beleggingshorizon zodat deze inkomsten genereren waarmee de financiering van onderzoek in de bij de kolen- en staalindustrie aanleunende sectoren kan worden voortgezet. De activa van de EGKS in liquidatie en, wanneer de liquidatie is afgesloten, van het Fonds voor onderzoek inzake kolen en staal worden gebruikt om, binnen de grenzen van de jaarlijkse toewijzing van 111 miljoen EUR, jaarlijkse betalingen te verrichten voor onderzoek in de bij de kolen- en staalindustrie aanleunende sectoren. Voor deze betalingen moeten de netto-opbrengsten van de beleggingen worden gebruikt. Indien deze netto-opbrengsten ontoereikend zijn voor de jaarlijkse toewijzing, worden deze aangevuld met de opbrengsten van de verkoop van een deel van de activa van de EGKS in liquidatie en, wanneer de liquidatie is afgesloten, van de activa van het Fonds voor onderzoek inzake kolen en staal. Na 2027 worden de activa van het Fonds voor onderzoek inzake kolen en staal zo belegd dat deze inkomsten genereren waarmee de voortzetting van het onderzoek in de bij de kolen- en staalindustrie aanleunende sectoren kan worden gefinancierd. 2.   BELEGGINGSHORIZON, BELEGGINGSDOELSTELLING EN RISICOTOLERANTIE De activa van de EGKS in liquidatie en, wanneer de liquidatie is afgesloten, van het Fonds voor onderzoek inzake kolen en staal worden zo belegd dat deze hun waarde behouden en zo mogelijk in waarde stijgen (de “beleggingsdoelstelling”). De beleggingsdoelstelling wordt gedurende de hele beleggingshorizon nagestreefd en met een hoog niveau van zekerheid verwezenlijkt. De activa worden volgens de prudentiële regels en de beginselen van goed financieel beheer en overeenkomstig de door de rekenplichtige van de Commissie opgestelde regels en procedures beheerd. De beleggingsdoelstelling wordt nagestreefd door middel van een prudente beleggingsstrategie, die gebaseerd is op een sterke spreiding tussen de in aanmerking komende activaklassen, geografische gebieden, uitgevende instellingen en looptijden (de “beleggingsstrategie”). In de beleggingsstrategie wordt rekening gehouden met de beleggingshorizon en gewaarborgd dat de middelen indien en wanneer nodig in voldoende liquide vorm beschikbaar zijn. De beleggingsstrategie wordt uitgedrukt in de vorm van een strategische allocatie van activa, waarin de indicatieve doelallocaties voor de verschillende categorieën van in aanmerking komende financiële activa zijn vastgesteld. De Commissie vertaalt de strategische allocatie van activa in een strategische benchmark (de “benchmark”) waartegen de prestaties van de activa van de EGKS in liquidatie en, wanneer de liquidatie is afgesloten, de activa van het Fonds voor onderzoek inzake kolen en staal worden afgezet. De beleggingsstrategie en de benchmark worden door de Commissie voorgesteld en met de rekenplichtige van de Commissie overeengekomen na raadpleging van de gedelegeerde ordonnateurs van de Commissie. De beleggingsstrategie en de benchmark kunnen door de Commissie worden gewijzigd in geval van naar behoren gedocumenteerde en gemotiveerde gewijzigde economische omstandigheden, een aanzienlijke verandering in de behoeften en de toestand van de bijdragende instrumenten of een significante wijziging van de ramingen van de in- en uitstromen. De procedure voor de wijziging van de beleggingsstrategie is dezelfde als die voor de eerste vaststelling. Bij de opstelling van de beleggingsstrategie wordt rekening gehouden met de beleggingshorizon en de risicotolerantie van de activa van de EGKS in liquidatie en, wanneer de liquidatie is afgesloten, de activa van het Fonds voor onderzoek inzake kolen en staal. 3.   BEGINSELEN INZAKE DE ALLOCATIE VAN ACTIVA EN IN AANMERKING KOMENDE BELEGGINGEN Om beleggingsrisico’s te beperken, wordt gezorgd voor voldoende spreiding tussen en binnen alle activaklassen. In beginsel geldt dat hoe risicovoller of hoe minder liquide de activa zijn, des te minder geconcentreerd de positie in die activa mag zijn. Diversificatie en gespreide blootstelling op de verschillende activaklassen kunnen ook worden bereikt door te beleggen in instellingen voor collectieve belegging of in ter beurze verhandelde producten. De activa van de EGKS in liquidatie en, wanneer de liquidatie is afgesloten, de activa van het Fonds voor onderzoek inzake kolen en staal worden uitsluitend belegd in: a) in euro luidende geldmarktactiva; b) vastrentende waardepapieren, en c) gereguleerde collectieve beleggingen in schuld en aandelen. Met de activa van de EGKS in liquidatie en, wanneer de liquidatie is afgesloten, van het Fonds voor onderzoek inzake kolen en staal worden posities opgebouwd in de in de vorige alinea bedoelde activaklassen door middel van beleggingen in de volgende instrumenten of middels de volgende verrichtingen: a) deposito’s; b) bij Verordening (EU) 2017/1131 van het Europees Parlement en de Raad ( 1 ) gereguleerde geldmarktinstrumenten en geldmarktfondsen die dagelijkse liquiditeit bieden; c) schuldinstrumenten, zoals obligaties, wissels en orderbrieven, en gesecuritiseerde instrumenten in overeenstemming met de in Verordening (EU) 2017/2402 van het Europees Parlement en de Raad ( 2 ) bepaalde eenvoudige, transparante en gestandaardiseerde criteria; d) onder Richtlijn 2009/65/EG van het Europees Parlement en de Raad ( 3 ) vallende instellingen voor collectieve belegging, inclusief indexfondsen die in aandelen of in schuldinstrumenten beleggen waarbij de maximumverliezen de belegde bedragen niet kunnen overschrijden; e) retrocessieovereenkomsten in overeenstemming met het beginsel van artikel 212, lid 2, van Verordening (EU, Euratom) 2018/1046 van het Europees Parlement en de Raad ( 4 ) (het “Financieel Reglement”); f) omgekeerde retrocessieovereenkomsten; g) effectenuitleningstransacties met erkende clearingsystemen zoals Clearstream en Euroclear, of met vooraanstaande financiële instellingen die in dit soort verrichtingen gespecialiseerd zijn. Derivaten in de vorm van termijncontracten, futurescontracten en swapcontracten worden uitsluitend voor een efficiënt portefeuillebeheer gebruikt en niet met het oog op speculatie of het gebruik van posities als hefboom. Dergelijke derivaten kunnen worden gebruikt voor de aanpassing van de looptijd, de limitering van kredietrisico of andere risico’s of wijzigingen in de allocatie van activa in overeenstemming met het beleggingsbeleid. De activa van de EGKS in liquidatie en, wanneer de liquidatie is afgesloten, van het Fonds voor onderzoek inzake kolen en staal mogen, uitsluitend met het oog op diversificatie en blootstelling op een andere rentecurve, worden belegd in zeer liquide obligaties die in US dollars luiden en door soevereine en supranationale entiteiten zijn uitgegeven. Het valutarisico wordt afgedekt door middel van een oordeelkundig gebruik van swaps of andere instrumenten voor afdekking van het wisselkoersrisico zoals gespecificeerd in de vorige alinea. De Commissie kan na goedkeuring van de rekenplichtige de in aanmerking komende beleggingen uitbreiden tot andere activaklassen en beleggingsverrichtingen die in overeenstemming zijn met de beleggingsstrategie en -doelstellingen, en tot de valuta’s van andere geavanceerde economieën van de lijst die het Internationaal Monetair Fonds geregeld bekendmaakt, mits het valutarisico is afgedekt. Elk besluit om nieuwe activaklassen, beleggingsverrichtingen of valuta’s van geavanceerde economieën op te nemen, wordt gestaafd met een onderbouwde motivering per activaklasse, verrichting of valuta, waarin staat hoe de uitgebreide beleggingsmogelijkheden de resultaten in termen van risico/rendement van de activa van de EGKS in liquidatie en, wanneer de liquidatie is afgesloten, van de activa van het Fonds voor onderzoek inzake kolen en staal zullen verbeteren. Die motivering omvat een beoordeling van de operationele capaciteiten die vereist zijn ter ondersteuning van de nieuwe beleggingsmogelijkheden. 4.   ECOLOGISCHE, SOCIALE, BESTUURLIJKE EN MORELE OVERWEGINGEN De volgende ecologische, sociale en governancecriteria (ESG-criteria) zijn van toepassing: a) de activa van de EGKS in liquidatie en, wanneer de liquidatie is afgesloten, van het Fonds voor onderzoek inzake kolen en staal worden belegd met inachtneming van de beleidsdoelstelling van de Unie om duurzame financiering en sociale rechtvaardigheid te bevorderen, voor zover zulks verenigbaar is met de instandhouding van het kapitaal van de activa; b) bij de uitvoering van het beleggingsbeleid wordt alle wetgeving ter bevordering van de ESG-financieringsinstrumenten nageleefd en worden de bij het regelgevingskader van de Unie ingestelde toepasselijke normen, stelsels, criteria en processen geëerbiedigd; c) de Commissie kan de technische deskundigengroep voor duurzame financiering van de EU, of de opvolger daarvan, raadplegen over de toepassing van ESG-factoren in de beleggingsstrategie voor de activa van de EGKS in liquidatie en, wanneer de liquidatie is afgesloten, voor de activa van het Fonds voor onderzoek inzake kolen en staal; d) de Commissie houdt toezicht op het ESG-profiel van de activa van de EGKS in liquidatie en, wanneer de liquidatie is afgesloten, van de activa van het Fonds voor onderzoek inzake kolen en staal, en brengt daarover verslag uit in het kader van het jaarlijkse verslag bedoeld in punt 7 (Beheersprocedures). De volgende activiteiten worden op ethische of morele gronden uitgesloten voor beleggingsdoeleinden: a) beleggingen in effecten die zijn uitgegeven door entiteiten waarvan, voor zover de Commissie weet, in een definitieve rechterlijke beslissing of een definitief administratief besluit is vastgesteld dat zij zijn betrokken bij: i) activiteiten die op ethische of morele gronden krachtens Unierecht en internationale verdragen en overeenkomsten onrechtmatig worden geacht of verboden zijn; ii) activiteiten die betrekking hebben op de ontwikkeling, de productie en de verhandeling van munitie of wapens die krachtens het toepasselijke internationale verboden zijn. b) beleggingen in effecten die zijn uitgegeven door ondernemingen die, voor zover de Commissie weet, meer dan 25 % van hun totale jaaromzet genereren uit de onderstaande activiteiten: i) gokgerelateerde activiteiten (activiteiten in verband met de productie, distributie, verwerking, handel en software); ii) tabaksproducten en -activiteiten (productie, distributie, verwerking en handel); iii) de sekshandel en de bijbehorende infrastructuur, diensten en media. 5.   OVERDRACHT NAAR DE ALGEMENE BEGROTING VAN DE UNIE De netto-opbrengsten van de beleggingen van de activa van de EGKS in liquidatie en, wanneer de liquidatie is afgesloten, van de activa van het Fonds voor onderzoek inzake kolen en staal, alsook de opbrengsten van de verkoop van een deel van de activa, worden op de algemene begroting van de Unie ingeschreven als geoormerkte baten en worden waar nodig overgeboekt van de EGKS in liquidatie en, wanneer de liquidatie is afgesloten, van de activa van het Fonds voor onderzoek inzake kolen en staal om te voldoen aan de verplichtingen uit hoofde van de begrotingslijn voor onderzoeksprogramma’s in de bij de kolen- en staalindustrie aanleunende sectoren. 6.   BOEKHOUDING Over het beheer van de middelen wordt verantwoording afgelegd in de jaarrekening van de EGKS in liquidatie en, wanneer de liquidatie is afgesloten, van de activa van het Fonds voor onderzoek inzake kolen en staal. Deze moet berusten op en gepresenteerd worden conform de communautaire boekhoudregels zoals die door de rekenplichtige van de Commissie zijn vastgesteld, rekening houdend met de bijzondere aard van de EGKS in liquidatie en, wanneer de liquidatie is afgesloten, van de activa van het Fonds voor onderzoek inzake kolen en staal. De rekeningen worden goedgekeurd door de Commissie en onderzocht door de Rekenkamer. De Commissie doet voor de jaarlijkse controle van haar rekeningen een beroep op externe bedrijven. 7.   BEHEERSPROCEDURES De Commissie verricht met betrekking tot de EGKS in liquidatie en, wanneer de liquidatie is afgesloten, de activa van het Fonds voor onderzoek inzake kolen en staal de bovengenoemde beheersoperaties in overeenstemming met deze richtsnoeren en met inachtneming van haar ten tijde van de ontbinding van de EGKS van kracht zijnde, of sindsdien gewijzigde, interne regels en procedures. De Commissie stelt jaarlijks een gedetailleerd verslag op over de overeenkomstig deze richtsnoeren uitgevoerde beheersverrichtingen en zendt dit toe aan de lidstaten. In het jaarlijkse verslag geeft de Commissie informatie over het gebruik van de verschillende activaklassen, over de redenen waarom voor beleggingen in specifieke activaklassen is gekozen en over de waargenomen prestaties van elke activaklasse. ( 1 ) Verordening (EU) 2017/1131 van het Europees Parlement en de Raad van 14 juni 2017 inzake geldmarktfondsen ( PB L 169 van 30.6.2017, blz. 8 ). ( 2 ) Verordening (EU) 2017/2402 van het Europees Parlement en de Raad van 12 december 2017 tot vaststelling van een algemeen kader voor securitisatie en tot instelling van een specifiek kader voor eenvoudige, transparante en gestandaardiseerde securitisatie, en tot wijziging van de Richtlijnen 2009/65/EG, 2009/138/EG en 2011/61/EU en de Verordeningen (EG) nr. 1060/2009 en (EU) nr. 648/2012 ( PB L 347 van 28.12.2017, blz. 35 ). ( 3 ) Richtlijn 2009/65/EG van het Europees Parlement en de Raad van 13 juli 2009 tot coördinatie van de wettelijke en bestuursrechtelijke bepalingen betreffende bepaalde instellingen voor collectieve belegging in effecten (icbe’s) (herschikking) ( PB L 302 van 17.11.2009, blz. 32 ). ( 4 ) Verordening (EU, Euratom) 2018/1046 van het Europees Parlement en de Raad van 18 juli 2018 tot vaststelling van de financiële regels van toepassing op de algemene begroting van de Unie, tot wijziging van Verordeningen (EU) nr. 1296/2013, (EU) nr. 1301/2013, (EU) nr. 1303/2013, (EU) nr. 1304/2013, (EU) nr. 1309/2013, (EU) nr. 1316/2013, (EU) nr. 223/2014, (EU) nr. 283/2014 en Besluit nr. 541/2014/EU en tot intrekking van Verordening (EU, Euratom) nr. 966/2012 ( PB L 193 van 30.7.2018, blz. 1 ).",
  "source": "EUR LEX"
}