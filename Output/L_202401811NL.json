{
  "url": "http://www.w3.org/1999/xhtml\">",
  "content": "L_202401811NL.000101.fmx.xml Publicatieblad van de Europese Unie NL L-serie 2024/1811 27.6.2024 BESLUIT (EU) 2024/1811 VAN DE RAAD van 20 juni 2024 betreffende het namens de Europese Unie in de Ledenraad van de Internationale Olijfraad (IOR) in te nemen standpunt over twee analysemethoden en over de IOR-handelsnorm voor olijfolie en olie uit perskoeken van olijven DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Internationale Overeenkomst van 2015 voor olijfolie en tafelolijven (de “overeenkomst”) is namens de Unie gesloten bij Besluit (EU) 2019/848 van de Raad ( 1 ) . (2) Op grond van artikel 7, lid 1, van de overeenkomst dient de Ledenraad van de Internationale Olijfraad (de “Ledenraad”) beslissingen te nemen en aanbevelingen vast te stellen voor de toepassing van de bepalingen van de overeenkomst. (3) Het is de bedoeling dat de Ledenraad op zijn 119e zitting van 18 tot en met 25 juni 2024 een besluit aanneemt tot wijziging van de handelsnorm voor olijfolie en olie uit perskoeken van olijven, een besluit aanneemt tot bijwerking van de methoden voor de organoleptische beoordeling van olijfolie van eerste persing en een besluit tot correctie van de methode voor de bepaling van het gehalte aan wassen en ethylesters van vetzuren door middel van capillaire gaschromatografie. (4) Wetenschappelijke en technische deskundigen van de Commissie en de lidstaten op het gebied van olijfolie hebben de op de 119e zitting van de Ledenraad aan te nemen besluiten uitvoerig besproken. De besluiten zullen bijdragen tot de internationale harmonisatie van de normen voor olijfolie en bevatten een kader dat borg staat voor eerlijke handelsconcurrentie in de olijfoliesector. De Unie moet daarom de aanneming van de besluiten steunen. (5) Het is dienstig het standpunt te bepalen dat namens de Unie moet worden ingenomen in de Ledenraad, omdat de aan te nemen besluiten voor de Unie bindend zullen zijn wat betreft de internationale handel met de andere leden van de Internationale Olijfraad (IOR) en beslissende invloed kunnen hebben op de inhoud van het recht van de Unie, namelijk de handelsnormen voor olijfolie die door de Commissie zijn vastgesteld krachtens artikel 75 van Verordening (EU) nr. 1308/2013 van het Europees Parlement en de Raad ( 2 ) . (6) Indien de aanneming van de besluiten op de 119e zitting van de Ledenraad wordt uitgesteld omdat sommige leden niet in staat zijn hun goedkeuring te verlenen, moet het in de bijlage bij dit besluit vervatte standpunt namens de Unie worden ingenomen in het kader van de procedure waarbij de Ledenraad overeenkomstig artikel 10, lid 6, van de overeenkomst besluiten aanneemt door middel van correspondentie, mits die procedure vóór de volgende gewone zitting van de Ledenraad van november 2024 wordt ingeleid. (7) De vertegenwoordigers van de Unie in de Ledenraad moeten echter zonder verder besluit van de Raad kunnen instemmen met technische aanpassingen in andere methoden of documenten van de IOR, indien die technische aanpassingen het gevolg zijn van wijzigingen in verband met de herziening van de handelsnorm, van de methode voor de organoleptische beoordeling van olijfolie van eerste persing of van de methode voor de bepaling van het gehalte aan wassen en ethylesters van vetzuren door middel van capillaire gaschromatografie. (8) Om het belang van de Unie te vrijwaren, moet het de vertegenwoordigers van de Unie in de Ledenraad evenwel worden toegestaan te verzoeken dat de aanneming van de besluiten wordt uitgesteld tot een latere zitting van de Ledenraad indien nieuwe wetenschappelijke of technische informatie die vóór of op de 119e zitting wordt gepresenteerd, gevolgen kan hebben voor het standpunt dat namens de Unie moet worden ingenomen, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen in de Ledenraad van de Internationale Olijfolieraad (IOR) op zijn 119e zitting, die van 18 tot en met 25 juni 2024 of in het kader van een vóór zijn volgende gewone zitting van november 2024 in te leiden procedure waarbij de Ledenraad besluiten aanneemt door middel van correspondentie, betreffende de besluiten tot wijziging van de handelsnorm voor olijfolie en olie uit perskoeken van olijven en van de methode voor de organoleptische beoordeling van olijfolie van eerste persing en de methode voor de bepaling van het gehalte aan wassen en ethylesters van vetzuren door middel van capillaire gaschromatografie, is vermeld in de bijlage bij dit besluit. Artikel 2 De vertegenwoordigers van de Unie in de Ledenraad van de IOR (de “Ledenraad”) kunnen technische aanpassingen in andere methoden of documenten van de IOR zonder verder besluit van de Raad goedkeuren indien die technische aanpassingen het gevolg zijn van wijzigingen in verband met de herziening van de handelsnorm voor olijfolie en olie uit perskoeken van olijven of uit wijzigingen in verband met de methoden voor de organoleptische beoordeling van olijfolie van eerste persing en de methode voor de bepaling van het gehalte aan wassen en ethylesters van vetzuren door middel van capillaire gaschromatografie. Artikel 3 Wanneer vóór of op de 119e zitting van de Ledenraad nieuwe wetenschappelijke of technische informatie wordt gepresenteerd die gevolgen kan hebben voor het in artikel 1 bedoelde standpunt, verzoeken de vertegenwoordigers van de Unie dat de aanneming van de besluiten tot wijziging van de handelsnorm voor olijfolie en olie uit perskoeken van olijven en van de methode voor de organoleptische beoordeling van olijfolie van eerste persing en de methode voor de bepaling van het gehalte aan wassen en ethylesters van vetzuren door middel van capillaire gaschromatografie, wordt uitgesteld totdat het standpunt van de Unie is bepaald op basis van die nieuwe informatie. Artikel 4 Dit besluit treedt in werking op de datum van de vaststelling ervan. Gedaan te Luxemburg, 20 juni 2024. Voor de Raad De voorzitter M.-C. LEROY ( 1 ) Besluit (EU) 2019/848 van de Raad van 17 mei 2019 betreffende de sluiting, namens de Europese Unie, van de Internationale Overeenkomst van 2015 voor olijfolie en tafelolijven ( PB L 139 van 27.5.2019, blz. 1 ). ( 2 ) Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( PB L 347 van 20.12.2013, blz. 671 ). BIJLAGE De Europese Unie steunt de volgende wijzigingen van de handelsnorm en analysemethoden van de IOR tijdens de 119e zitting van de Ledenraad van de IOR van 18 tot en met 25 juni 2024 of in het kader van een vóór zijn volgende gewone zitting in november 2024 in te leiden procedure waarbij de Ledenraad besluiten aanneemt door middel van correspondentie: — de herziening van de handelsnorm voor olijfolie en olie uit perskoeken van olijven (COI/T.15/NC nr. 3/rev. 19) waarbij de nieuwe herziening van de methode voor de organoleptische beoordeling van olijfolie van eerste persing wordt ingevoegd; — de herziening van methode COI/T.20/Doc. nr. 15/rev. 10 (Sensorische analyse van olijfolie — Methode voor de organoleptische beoordeling van olijfolie van eerste persing) wat betreft de verslagen van proefpanels; — de correctie van methode COI/T.20/Doc. nr. 28/rev. 3 (Bepaling van het gehalte aan wassen en ethylesters van vetzuren door middel van capillaire gaschromatografie) wat betreft de weergave van de resultaten. De vertegenwoordigers van de Unie in de Ledenraad van de IOR kunnen technische aanpassingen in andere methoden of documenten van de IOR zonder verder besluit van de Raad goedkeuren indien die aanpassingen het gevolg zijn van wijzigingen als bedoeld in de eerste alinea. ELI: http://data.europa.eu/eli/dec/2024/1811/oj ISSN 1977-0758 (electronic edition)",
  "source": "EUR LEX"
}