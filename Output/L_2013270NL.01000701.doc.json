{
  "url": "http://www.w3.org/1999/xhtml\">",
  "content": "L_2013270NL.01000701.xml 11.10.2013 NL Publicatieblad van de Europese Unie L 270/7 BESLUIT VAN DE COMMISSIE van 9 oktober 2013 betreffende een door Finland overeenkomstig Richtlijn 2006/42/EG van het Europees Parlement en de Raad genomen maatregel om een type wigkloofmachine te verbieden (Kennisgeving geschied onder nummer C(2013) 6442) (Voor de EER relevante tekst) (2013/495/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2006/42/EG van het Europees Parlement en de Raad van 17 mei 2006, betreffende machines, en tot wijziging van Richtlijn 95/16/EG ( 1 ) en met name artikel 11, Overwegende hetgeen volgt: (1) Overeenkomstig de procedure van artikel 11, lid 2, van Richtlijn 2006/42/EG hebben de Finse autoriteiten de Commissie en de andere lidstaten in kennis gesteld van een maatregel om het in de handel brengen en het gebruik te verbieden van een hydraulische wigkloofmachine van het type Hakki Pilke Z100 , vervaardigd door Maaselän Kone Oy, Valimotie 1, 85800 Haapajärvi, Finland, en de fabrikant te verplichten corrigerende maatregelen te nemen ten aanzien van reeds in de handel gebrachte machines. (2) De door de Finse autoriteiten opgegeven reden voor de maatregel is dat de machine niet voldoet aan de volgende essentiële veiligheids- en gezondheidseisen van bijlage I bij Richtlijn 2006/42/EG (onder verwijzing naar de specificaties van de normen EN 609-1 — Land- en bosbouwmachines - Veiligheid van houtkloofmachines — Deel 1: Wigkloofmachines , en EN 574 — Veiligheid van machines — Tweehandenbediening — Functionele aspecten — Grondslagen voor het ontwerp ): — 1.1.2 — Beginselen van geïntegreerde veiligheid ; — 1.2.2 — Bedieningsorganen ; — 1.2.3 — In werking stellen ; — 1.3.7 — Risico's in verband met de bewegende delen ; — 1.4.3 — Bijzondere eisen voor de beveiligingsinrichtingen . (3) De maatregel van de Finse autoriteiten kwam er na een onderzoek naar een ernstig ongeval, waarbij de hendels van de tweehandige bediening voor het in werking stellen van de machine aan elkaar waren vastgemaakt. De Finse autoriteiten waren van oordeel dat de tweehandige bediening waarmee de machine was uitgerust niet zodanig was ontworpen om te voorkomen dat deze eenvoudig met één hand of door andere delen van het lichaam wordt gemanipuleerd of in werking gesteld. (4) De Commissie heeft de fabrikant schriftelijk om opmerkingen over de door Finland genomen maatregel verzocht. De fabrikant gaf in zijn antwoord aan dat het ontwerp van de machine naar aanleiding van de maatregel aan de voorschriften was aangepast voor de vanaf de herfst van 2010 vervaardigde producten en stelde ten aanzien van de machines die vóór die tijd in de handel waren gebracht, corrigerende maatregelen voor. Sinds de zomer van 2011 wordt de wigkloofmachine met de aanduiding Hakki Pilke HH100 verkocht. (5) De Finse autoriteiten hebben bevestigd dat de wigkloofmachines van het type Hakki Pilke Z100 en HH100 die sinds de herfst van 2010 in de handel zijn gebracht, aan de eisen van Richtlijn 2006/42/EG voldoen en dat het verbod op het in de handel brengen en het gebruik van die machines daarom is opgeheven. De verplichting om vóór de herfst van 2010 vervaardigde wigkloofmachines terug te roepen en in overeenstemming te brengen met de voorschriften, blijft echter van kracht. (6) Uit onderzoek van de door de Finse autoriteiten verstrekte bewijsstukken en de opmerkingen van de fabrikant is gebleken dat de wigkloofmachines van het type Hakki Pilke Z100 met een tweehandige bediening die eenvoudig met één hand of door andere delen van het lichaam kan worden gemanipuleerd of in werking gesteld, inderdaad niet voldoen aan de essentiële veiligheids- en gezondheidseisen van bijlage I bij Richtlijn 2006/42/EG en dat deze non-conformiteit leidt tot een ernstig letselrisico voor bedieners, HEEFT HET VOLGENDE BESLUIT VASTGESTELD: Artikel 1 De maatregel van de Finse autoriteiten om het in de handel brengen en het gebruik te verbieden van wigkloofmachines van het type Hakki Pilke Z100 met een tweehandige bediening die eenvoudig met één hand of door andere delen van het lichaam kan worden gemanipuleerd of in werking gesteld, en de fabrikant te verplichten de reeds in de handel gebrachte non-conforme producten terug te roepen of met de voorschriften in overeenstemming te brengen, is gerechtvaardigd. Artikel 2 Dit besluit is gericht tot de lidstaten. Gedaan te Brussel, 9 oktober 2013. Voor de Commissie Antonio TAJANI Vicevoorzitter ( 1 ) PB L 157 van 9.6.2006, blz. 24 .",
  "source": "EUR LEX"
}