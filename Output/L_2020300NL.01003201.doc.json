{
  "url": "http://www.w3.org/1999/xhtml\">",
  "content": "L_2020300NL.01003201.xml 14.9.2020 NL Publicatieblad van de Europese Unie L 300/32 UITVOERINGSVERORDENING (EU) 2020/1276 VAN DE COMMISSIE van 11 september 2020 tot niet-verlenging van de goedkeuring van de werkzame stof bromoxynil overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen, en tot wijziging van de bijlage bij Uitvoeringsverordening (EU) nr. 540/2011 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 20, lid 1, en artikel 78, lid 2, Overwegende hetgeen volgt: (1) Bij Richtlijn 2004/58/EG van de Commissie ( 2 ) is bromoxynil in bijlage I bij Richtlijn 91/414/EEG van de Raad ( 3 ) opgenomen als werkzame stof. (2) De in bijlage I bij Richtlijn 91/414/EEG opgenomen werkzame stoffen worden geacht te zijn goedgekeurd krachtens Verordening (EG) nr. 1107/2009 en zijn opgenomen in deel A van de bijlage bij Uitvoeringsverordening (EU) nr. 540/2011 van de Commissie ( 4 ) . (3) De goedkeuring van de in de bijlage, deel A, bij Uitvoeringsverordening (EU) nr. 540/2011 opgenomen werkzame stof bromoxynil vervalt op 31 juli 2021. (4) Er is een aanvraag tot verlenging van de goedkeuring van de werkzame stof bromoxynil ingediend overeenkomstig artikel 1 van Uitvoeringsverordening (EU) nr. 844/2012 van de Commissie ( 5 ) en binnen de in dat artikel vastgestelde termijn. (5) De aanvrager heeft de overeenkomstig artikel 6 van Uitvoeringsverordening (EU) nr. 844/2012 vereiste aanvullende dossiers ingediend. De lidstaat-rapporteur heeft vastgesteld dat de aanvraag volledig was. (6) De lidstaat-rapporteur heeft in overleg met de lidstaat-corapporteur een beoordelingsverslag over de verlenging opgesteld en dit verslag op 21 maart 2016 bij de Europese Autoriteit voor voedselveiligheid (EFSA) en de Commissie ingediend. (7) De EFSA heeft het aanvullende beknopte dossier toegankelijk gemaakt voor het publiek. De EFSA heeft het beoordelingsverslag over de verlenging tevens voor opmerkingen aan de aanvrager en de lidstaten doorgestuurd en heeft hierover een openbare raadpleging gehouden. De EFSA heeft de ontvangen opmerkingen aan de Commissie doorgestuurd. (8) Op 10 april 2017 heeft de EFSA de Commissie haar conclusie ( 6 ) meegedeeld met betrekking tot de vraag of bromoxynil naar verwachting zal voldoen aan de goedkeuringscriteria van artikel 4 van Verordening (EG) nr. 1107/2009. (9) In haar conclusie geeft de EFSA aan dat deskundigen van de lidstaten en de EFSA tijdens de collegiale toetsing hebben voorgesteld dat bromoxynil, dat momenteel overeenkomstig de geharmoniseerde indeling en etikettering van Verordening (EG) nr. 1272/2008 van het Europees Parlement en de Raad ( 7 ) is ingedeeld als giftig voor de voortplanting categorie 2, overeenkomstig de in die verordening vastgestelde criteria als giftig voor de voortplanting categorie 1B moet worden ingedeeld. De Commissie heeft de EFSA daarom verzocht na te gaan of kan worden aangetoond dat de blootstelling te verwaarlozen is overeenkomstig punt 3.6.4 van bijlage II bij Verordening (EG) nr. 1107/2009. Op 8 november 2018 heeft de EFSA de Commissie haar conclusie ( 8 ) meegedeeld dat, wat de betrokken representatieve gebruiksdoeleinden betreft, de blootstelling aan bromoxynil anders dan via de voeding niet als verwaarloosbaar kan worden beschouwd. In die conclusie heeft de EFSA gewezen op een risico voor omwonende kinderen van de representatieve gebruiksdoeleinden van bromoxynil, zelfs wanneer rekening wordt gehouden met de beschikbare risicobeperkende maatregelen. (10) In haar conclusie van 2017 wees de EFSA ook op het hoge risico voor in het wild levende zoogdieren van blootstelling aan bromoxynil via de voeding. Voorts heeft de EFSA geconcludeerd dat de beoordeling van de risico’s voor de consument van producten van dierlijke oorsprong en de beoordeling van de risico’s voor in het water levende organismen niet konden worden afgerond. (11) In haar wetenschappelijk verslag ( 9 ) heeft de EFSA geconcludeerd dat, hoewel het aantal beschikbare chemische alternatieven voor sommige toepassingen van bromoxynil en in sommige lidstaten weliswaar ontoereikend is, er wel een breed scala aan niet-chemische preventieve en curatieve methoden bestaan, en dat een combinatie van chemische en niet-chemische methoden vaak mogelijk lijkt. Gezien de bovengenoemde punten van zorg, met name het risico voor omwonende kinderen, en het bestaan van alternatieven die de toepassing van de beginselen van geïntegreerde plagenbestrijding zoals bepaald in artikel 55 van Verordening (EG) nr. 1107/2009 mogelijk zouden maken, is niet voldaan aan de voorwaarden voor de toepassing van de afwijking van artikel 4, lid 7, van Verordening (EG) nr. 1107/2009, die cumulatief zijn. (12) De Commissie heeft de aanvrager verzocht zijn opmerkingen over de conclusies van de EFSA in te dienen. Overeenkomstig artikel 14, lid 1, derde alinea, van Uitvoeringsverordening (EU) nr. 844/2012 heeft de Commissie de aanvrager ook verzocht opmerkingen over het verslag over de verlenging in te dienen. De aanvrager heeft zijn opmerkingen ingediend en deze zijn zorgvuldig onderzocht. (13) Ondanks de argumenten van de aanvrager konden de punten van zorg met betrekking tot de werkzame stof echter niet worden weggenomen. (14) Er is bijgevolg met betrekking tot een of meer representatieve gebruiksdoeleinden van minstens één gewasbeschermingsmiddel niet vastgesteld dat aan de goedkeuringscriteria van artikel 4 van Verordening (EG) nr. 1107/2009 is voldaan. Het is dan ook passend de goedkeuring van de werkzame stof bromoxynil overeenkomstig artikel 20, lid 1, onder b), van die verordening niet te verlengen. (15) Uitvoeringsverordening (EU) nr. 540/2011 moet daarom dienovereenkomstig worden gewijzigd. (16) De lidstaten moeten voldoende tijd krijgen om de toelatingen voor gewasbeschermingsmiddelen die bromoxynil bevatten, in te trekken. (17) Als de lidstaten overeenkomstig artikel 46 van Verordening (EG) nr. 1107/2009 een respijtperiode toekennen voor gewasbeschermingsmiddelen die bromoxynil bevatten, moet die periode uiterlijk twaalf maanden na de inwerkingtreding van deze verordening aflopen. (18) Bij Uitvoeringsverordening (EU) 2020/869 van de Commissie ( 10 ) is de goedkeuringsperiode voor bromoxynil verlengd tot en met 31 juli 2021, opdat de verlengingsprocedure vóór het verstrijken van de goedkeuringsperiode van die werkzame stof kan worden voltooid. Aangezien er echter vóór het verstrijken van die verlengde goedkeuringsperiode een besluit over de niet-verlenging van de goedkeuring wordt genomen, moet deze verordening zo snel mogelijk van toepassing worden. (19) Deze verordening laat de mogelijkheid om een nieuwe aanvraag voor de goedkeuring van bromoxynil in te dienen overeenkomstig artikel 7 van Verordening (EG) nr. 1107/2009 onverlet. (20) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Niet-verlenging van de goedkeuring van de werkzame stof De goedkeuring van de werkzame stof bromoxynil wordt niet verlengd. Artikel 2 Wijziging van Uitvoeringsverordening (EU) nr. 540/2011 In de bijlage, deel A, bij Uitvoeringsverordening (EU) nr. 540/2011 wordt de vermelding over bromoxynil in rij 85 geschrapt. Artikel 3 Overgangsmaatregelen De lidstaten trekken alle toelatingen van gewasbeschermingsmiddelen die de werkzame stof bromoxynil bevatten uiterlijk op 14 maart 2021 in. Artikel 4 Respijtperiode Een door de lidstaten overeenkomstig artikel 46 van Verordening (EG) nr. 1107/2009 toegekende respijtperiode moet uiterlijk op 14 september 2021 aflopen. Artikel 5 Inwerkingtreding Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 september 2020. Voor de Commissie De voorzitter Ursula VON DER LEYEN ( 1 ) PB L 309 van 24.11.2009, blz. 1 . ( 2 ) Richtlĳn 2004/58/EG van de Commissie van 23 april 2004 tot wĳziging van Richtlĳn 91/414/EEG van de Raad teneinde alfa-cypermethrin, benalaxyl, bromoxynil, desmedifam, ioxynil en fenmedifam op te nemen als werkzame stof ( PB L 120 van 24.4.2004, blz. 26 ). ( 3 ) Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( PB L 230 van 19.8.1991, blz. 1 ). ( 4 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 5 ) Uitvoeringsverordening (EU) nr. 844/2012 van de Commissie van 18 september 2012 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 252 van 19.9.2012, blz. 26 ). ( 6 ) EFSA (Europese Autoriteit voor voedselveiligheid), 2017. Conclusion on the peer review of the pesticide risk assessment of the active substance bromoxynil (variant evaluated bromoxynil octanoate). EFSA Journal 2017;15(6):4790, 24 blz. https://doi.org/10.2903/j.efsa.2017.4790 ( 7 ) Verordening (EG) nr. 1272/2008 van het Europees Parlement en de Raad van 16 december 2008 betreffende de indeling, etikettering en verpakking van stoffen en mengsels, tot wijziging en intrekking van de Richtlijnen 67/548/EEG en 1999/45/EG en tot wijziging van Verordening (EG) nr. 1907/2006 ( PB L 353 van 31.12.2008, blz. 1 ). ( 8 ) EFSA (Europese Autoriteit voor voedselveiligheid), 2018. Conclusion on the peer review of the pesticide risk assessment for the active substance bromoxynil in light of negligible exposure data submitted. EFSA Journal 2018;16 (12):5490, 15 blz. https://doi.org/10.2903/j.efsa.2018.5490 ( 9 ) EFSA (Europese Autoriteit voor voedselveiligheid), 2018. Scientiﬁc report on evaluation of data concerning the necessity of bromoxynil as herbicide to control a serious danger to plant health which cannot be contained by other available means, including non-chemical methods. EFSA Journal 2018;16(8):5391, 80 blz. https://doi.org/10.2903/j.efsa.2018.5391 ( 10 ) Uitvoeringsverordening (EU) 2020/869 van de Commissie van 24 juni 2020 tot wijziging van Uitvoeringsverordening (EU) nr. 540/2011 wat betreft de verlenging van de goedkeuringsperiode voor de werkzame stoffen beflubutamide, benalaxyl, benthiavalicarb, bifenazaat, boscalid, bromoxynil, captan, cyazofamide, dimethomorf, ethefon, etoxazool, famoxadone, fenamifos, flumioxazine, fluoxastrobin, folpet, formetanaat, metribuzin, milbemectin, Paecilomyces lilacinus stam 251, fenmedifam, fosmet, pirimifos-methyl, propamocarb, prothioconazool en S‐metolachloor. ( PB L 201 van 25.6.2020, blz. 7 ).",
  "source": "EUR LEX"
}