{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31984R1889:NL:HTML\">",
  "content": "EUR-Lex - 31984R1889 - NL Avis juridique important | 31984R1889 Verordening (EEG) nr. 1889/84 van de Raad van 26 juni 1984 tot vaststelling van bijzondere maatregelen van communautair belang op het gebied van de vervoersinfrastructuur Publicatieblad Nr. L 177 van 04/07/1984 blz. 0004 - 0006 ***** VERORDENING  (EEG) Nr. 1889/84 VAN DE RAAD van 26 juni 1984 tot vaststelling van bijzondere maatregelen van communautair belang op het gebied van de vervoersinfrastructuur DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 235, Gezien het voorstel van de Commissie (1), Gezien het advies van het Europese Parlement (2), Overwegende de conclusies van de Europese Raad van Stuttgart van 17/19 juni 1983; Overwegende dat het noodzakelijk is bijzondere maatregelen van communautair belang op het gebied van de vervoersinfrastructuur vast te stellen, die een financiële bijdrage van de Gemeenschap aan projecten of maatregelen betreffende vervoersinfrastructuur in de Bondsrepubliek Duitsland en het Verenigd Koninkrijk met zich brengen; Overwegende dat de financiële bijstand van de Gemeenschap betrekking dient te hebben op projecten van communautair belang die onlangs zijn begonnen of nog moeten beginnen, dan wel op maatregelen die al verwezenlijkt worden of nog verwezenlijkt moeten worden, met het oog op de uitvoering van lopende projecten van communautair belang; Overwegende dat het totale bedrag van de bijstand van de Gemeenschap die noodzakelijk is voor bovengenoemde bijzondere maatregelen op 461 miljoen Ecu wordt geraamd voor de projecten of maatregelen in het Verenigd Koninkrijk en op 10 miljoen Ecu voor de projecten of maatregelen in de Bondsrepubliek Duitsland; Overwegende dat de projecten of maatregelen gespecificeerd dienen te worden en vergezeld dienen te gaan van de nodige gegevens zodat uitsluitend die projecten of maatregelen in aanmerking worden genomen die van communautair belang zijn op het betrokken gebied; Overwegende dat de Commissie de uitvoering van de in deze verordening bedoelde projecten of maatregelen moet kunnen controleren zonder afbreuk te doen aan de in de Verdragen en het Financieel Reglement voorziene controles; Overwegende dat het Verdrag niet voorziet in de daartoe vereiste specifieke bevoegdheden, HEEFT DE VOLGENDE VERORDENING VASTGESTELD: Artikel 1 Voor de Bondsrepubliek Duitsland en voor het Verenigd Koninkrijk worden in 1984 bijzondere maatregelen van communautair belang met betrekking tot de vervoersinfrastructuur vastgesteld. De Gemeenschap verleent uit hoofde van deze verordening financiële bijstand aan het Verenigd Koninkrijk die geraamd wordt op 461 miljoen Ecu, en aan de Bondsrepubliek Duitsland, die geraamd wordt op 10 miljoen Ecu. Artikel 2 1. De bijzondere maatregelen van communautair belang worden ten uitvoer gelegd door middel van financiële bijstand voor de uitvoering van projecten of maatregelen die tot de totstandkoming van het gemeenschappelijk vervoerbeleid bijdragen, in het bijzonder tot de harmonische ontwikkeling van een evenwichtig infrastructuurnet, en die bijdragen tot de verwezenlijking van een of meer van de onderstaande doelstellingen: a) opheffing van notoire knelpunten binnen de Gemeenschap; b) verbetering van de routes die van belang zijn voor de ontwikkeling van het personen- en goederenverkeer tussen de Lid-Staten binnen de Gemeenschap. De projecten of maatregelen dienen voor iedere tak van vervoer zoveel mogelijk de belangrijkste verbindingen te betreffen. 2. De projecten of maatregelen worden aan de Commissie voorgelegd vergezeld van alle inlichtingen die nodig zijn ter beoordeling van: - de overeenstemming daarvan met de in lid 1 vervatte doelstellingen, - de overeenstemming daarvan met de in artikel 3 omschreven criteria om voor financiële bijstand in aanmerking te komen, - het communautair belang daarvan, rekening houdend met het gemeenschappelijk vervoerbeleid, - de mogelijkheid om de uitvoering van ieder project of elke maatregel te volgen en de uitgaven te controleren. 3. De Commissie kan verzoeken om alle aanvullende gegevens die nodig zijn voor het onderzoek van de bedoelde projecten of maatregelen. Artikel 3 De projecten of maatregelen komen in aanmerking voor financiële bijstand door de Gemeenschap, op voorwaarde dat zij geheel of ten dele door de overheid worden gefinancierd en van communautair belang zijn uit het oogpunt van de volgende criteria: - de betekenis van het internationaal vervoer en/of transitovervoer; - de aard van het bestaande knelpunt en de vereiste verbeteringen; - de mogelijkheden voor de concrete verbetering van de toegang tot havens en luchthavens van waaruit verbindingen met andere landen van de Gemeenschap worden onderhouden; - de verenigbaarheid met ander communautair beleid; - afwezigheid van concurrentievervalsing. Artikel 4 1. De Commissie onderzoekt de projecten of maatregelen die haar door elk van de betrokken Lid-Staten uit hoofde van deze verordening worden voorgelegd en stelt het in artikel 7 bedoelde Comité daarvan in kennis. 2. Volgens de procedure van artikel 8 beslist de Commissie over: a) de projecten of maatregelen die communautaire bijstand verdienen, aan de hand van de in artikel 2, lid 1, vervatte doelstellingen en de in artikel 3 genoemde criteria; b) het bedrag van de financiële bijstand van de Gemeenschap, binnen de grenzen van de beschikbare kredieten. 3. De totale financiële bijdrage van de Gemeenschap mag per project niet hoger zijn dan 60 % van de jaarlijkse overheidsuitgaven voor de uitvoering ervan. 4. De financiële bijstand van de Gemeenschap wordt slechts verleend voor projecten of maatregelen die op 1 januari 1983 zijn aangevangen. Voor projecten die zijn voltooid vóór de inwerkingtreding van deze verordening wordt geen bijstand verleend. 5. De in lid 2 bedoelde beslissingen van de Commissie worden in het Publikatieblad van de Europese Gemeenschappen bekendgemaakt. Artikel 5 1. De kredieten voor de in deze verordening bedoelde bijzondere maatregelen worden opgenomen in de algemene begroting van de Europese Gemeenschappen. 2. Wanneer de tenuitvoerlegging van het project of de maatregel reeds is aangevangen, is het aandeel van de Gemeenschap gelijk aan het al vastgelegde bedrag, zoals dit door de betrokken Lid-Staat wordt bevestigd; het voorschot kan echter 90 % van de totale deelneming van de Gemeenschap niet overschrijden. De Commissie overtuigt zich er vooraf van dat alle projecten of maatregelen overeenkomstig deze verordening ten uitvoer zijn gelegd. In alle andere gevallen stort de Commissie, zodra zij de in artikel 4, lid 2, bedoelde beslissing heeft genomen, een voorschot van 50 %. Een verder voorschot van 40 % wordt gestort zodra de uitgaven met betrekking tot het project of de maatregel voor 50 % zijn gedaan. 3. Het saldo van 10 % wordt gestort onmiddellijk nadat het in lid 2 bedoelde bedrag blijkens aangifte van de regering van de betrokken Lid-Staat volledig is gebruikt, voor zover de uitvoering van het project of de maatregel volgens plan verloopt en controles ter plaatse zijn verricht overeenkomstig de procedure van artikel 6. Artikel 6 1. De Commissie vergewist zich ervan dat elk project of elke maatregel wordt uitgevoerd overeenkomstig deze verordening, de uitvoeringsbepalingen ervan en de reglementen vastgesteld krachtens artikel 209 van het Verdrag. Daartoe verstrekt elke betrokken Lid-Staat de Commissie alle gevraagde inlichtingen en treft hij, voor wat de door de Gemeenschap gesteunde projecten of maatregelen betreft, de nodige maatregelen om de door de Commissie dienstig geachte controles te vergemakkelijken, met inbegrip van de controles ter plaatse die op haar verzoek en met instemming van de betrokken Lid-Staat door de bevoegde nationale instanties worden uitgevoerd en waaraan functionarissen van de Commissie kunnen deelnemen. Gedurende een periode van drie jaar te rekenen vanaf de storting van het saldo, bedoeld in artikel 5, lid 3, houdt elke betrokken Lid-Staat alle bewijsstukken met betrekking tot de uitgaven of de voor eensluidend gewaarmerkte afschriften hiervan ter beschikking van de Commissie. 2. Indien een project of maatregel niet overeenkomstig deze verordening wordt uitgevoerd of aanmerkelijk afwijkt van de besluiten die ter toepassing van deze verordening zijn genomen, kan de Commissie de nog te verrichten stortingen opschorten. In dat geval kan de Commissie besluiten dat de reeds gestorte of nog te storten bedragen volgens de procedure van artikel 8 worden toegewezen aan andere projecten of maatregelen die uit hoofde van deze verordening zijn ingediend. Indien volgens de Commissie geen ander project of geen andere maatregel in aanmerking komt, vordert zij de uitgekeerde bedragen terug. Artikel 7 1. Er wordt een Raadgevend Comité ingesteld, hierna genoemd het Comité, dat is samengesteld uit vertegenwoordigers van de Lid-Staten en onder voorzitterschap staat van een vertegenwoordiger van de Commissie. 2. In het Comité worden de stemmen van de Lid-Staten gewogen overeenkomstig het bepaalde in artikel 148, lid 2, van het Verdrag. De voorzitter neemt geen deel aan de stemming. Artikel 8 1. In de gevallen waarin wordt verwezen naar de in dit artikel omschreven procedure, leidt de voorzitter deze procedure bij het Comité in, hetzij op eigen initiatief, hetzij op verzoek van de vertegenwoordiger van een Lid-Staat. 2. De vertegenwoordiger van de Commissie dient ontwerpen in van de te nemen besluiten. Het Comité brengt over deze ontwerpen advies uit binnen een termijn die de voorzitter kan vaststellen naar gelang van de urgentie der aan een onderzoek onderworpen vraagstukken. Het Comité spreekt zich uit met de in artikel 148, lid 2, van het Verdrag neergelegde gekwalificeerde meerderheid. 3. Na advies van het Comité neemt de Commissie besluiten die onmiddellijk van toepassing zijn. Artikel 9 In overleg met de Commissie neemt elke betrokken Lid-Staat de nodige maatregelen om ervoor te zorgen dat aan de uit hoofde van deze verordening toegekende bijstand op passende wijze openbaarheid wordt gegeven. Artikel 10 De Commissie brengt alle zes maanden vanaf de inwerkingtreding van deze verordening bij de Raad en het Europese Parlement verslag uit over de toepassing ervan. Artikel 11 Deze verordening treedt in werking op de dag van haar bekendmaking in het Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Fontainebleau, 26 juni 1984. Voor de Raad De Voorzitter C. CHEYSSON (1) PB nr. C 340 van 17. 12. 1983, blz. 4. (2) PB nr. C 104 van 16. 4. 1984, blz. 22.",
  "source": "EUR LEX"
}