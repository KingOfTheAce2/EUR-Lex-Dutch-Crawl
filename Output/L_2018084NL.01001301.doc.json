{
  "url": "http://www.w3.org/1999/xhtml\">",
  "content": "L_2018084NL.01001301.xml 28.3.2018 NL Publicatieblad van de Europese Unie L 84/13 UITVOERINGSVERORDENING (EU) 2018/512 VAN DE RAAD van 27 maart 2018 tot uitvoering van artikel 15, lid 3, van Verordening (EU) nr. 747/2014 betreffende beperkende maatregelen in verband met de situatie in Sudan DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 747/2014 van de Raad van 10 juli 2014 betreffende beperkende maatregelen in verband met de situatie in Sudan en tot intrekking van Verordening (EG) nr. 131/2004 en Verordening (EG) nr. 1184/2005 ( 1 ) , en met name artikel 15, lid 3, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 10 juli 2014 Verordening (EU) nr. 747/2014 vastgesteld. (2) Het Comité van de Veiligheidsraad van de Verenigde Naties, ingesteld krachtens punt 5 van Resolutie 1591 (2005) van de Veiligheidsraad van de Verenigde Naties, heeft op 14 maart 2018 de gegevens met betrekking tot drie personen die aan beperkende maatregelen onderworpen zijn, geactualiseerd. (3) Bijlage I bij Verordening (EU) nr. 747/2014 moet bijgevolg dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) nr. 747/2014 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de dag van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 maart 2018. Voor de Raad De voorzitter E. ZAHARIEVA ( 1 ) PB L 203 van 11.7.2014, blz. 1 . BIJLAGE De vermeldingen met betrekking tot de onderstaande personen worden vervangen door de volgende vermeldingen: „2.   ALNSIEM, Musa Hilal Abdalla Alias : a) Sheikh Musa Hilal; b) Abd Allah; c) Abdallah; d) AlNasim; e) Al Nasim; f) AlNaseem; g) Al Naseem; h) AlNasseem; i) Al Nasseem Functie : a) voormalig lid van de Nationale Vergadering van Sudan van het Al-Waha-district; b) voormalig speciaal adviseur bij het Ministerie van Federale Zaken; c) opperhoofd van de Mahamid-stam in Noord-Darfur Geboortedatum : a) 1 januari 1964; b) 1959 Geboorteplaats : Kutum Adres : a) Kabkabiya, Sudan; b) Kutum, Sudan (verblijft in Kabkabiya en de stad Kutum, Noord-Darfur, en heeft in Khartoem verbleven) Nationaliteit : Sudanees Paspoort : a) diplomatiek paspoort D014433, afgegeven op 21 februari 2013 (verlopen op 21 februari 2015); b) diplomatiek paspoort D009889, afgegeven op 17 februari 2011 (verlopen op 17 februari 2013) Nationaal identiteitsnummer : Nationaliteitsbewijs A0680623 Datum plaatsing op de VN-lijst : 25 april 2006 Overige informatie : Foto beschikbaar voor opname in de speciale kennisgeving van Interpol/VN-Veiligheidsraad. Weblink naar speciale kennisgeving Interpol/VN-Veiligheidsraad: https://www.interpol.int/en/notice/search/un/5795065 Informatie uit de beschrijving van de redenen voor opneming op de lijst die is verstrekt door het Sanctiecomité: Human Rights Watch beschikt volgens een van zijn rapporten over een memo van 13 februari 2004 van een plaatselijk overheidskantoor in Noord-Darfur waarin „veiligheidseenheden ter plaatse” worden gelast „de moedjahedien en de vrijwilligers onder bevel van Sheikh Musa Hilal toe te staan in de regio's van [Noord-Darfur] hun activiteiten te ontplooien en te voorzien in hun vitale behoeften”. Op 28 september 2005 vielen 400 Arabische militieleden de dorpen Aro Sharrow (waaronder het IDP-kamp), Acho en Gozmena in West-Darfur aan. Waarschijnlijk was Musa Hilal tevens aanwezig bij de aanval op het IDP-kamp van Aro Sharrow: omdat zijn zoon was gedood bij de aanval van het SLA op Shareia, had hij nog een persoonlijke rekening te vereffenen. Er zijn gerede gronden om aan te nemen dat hij als opperhoofd rechtstreeks verantwoordelijk was voor deze acties en dat hij tevens verantwoordelijk is voor schendingen van het internationaal humanitair recht en de mensenrechten en voor andere gruweldaden. 3.   SHAREIF Adam Alias : a) Adam Yacub Shant; b) Adam Yacoub Functie : Bevelhebber bij het Sudanese Bevrijdingsleger (Sudanese Liberation Army — SLA) Geboortedatum : 1 januari 1970 Geboorteplaats : El-Fasher Nationaliteit : Sudanees Paspoortnummer : P00182993, afgegeven op 19 juli 2010 (verlopen op 18 juli 2015) Nationaal identiteitsnummer : 103-0037-6235 (als vermeld in het paspoort) Datum plaatsing op de VN-lijst : 25 april 2006 Overige informatie : Zou overleden zijn op 7 juni 2012. Foto beschikbaar voor opname in de speciale kennisgeving van Interpol/VN-Veiligheidsraad. Weblink naar speciale kennisgeving Interpol/VN-Veiligheidsraad: https://www.interpol.int/en/notice/search/un/5283783 Informatie uit de beschrijving van de redenen voor opneming op de lijst die is verstrekt door het Sanctiecomité: SLA-soldaten onder het bevel van Adam Yacub Shant schonden het staakt-het-vuren door op 23 juli 2005 een militair contingent van de Sudanese regering aan te vallen dat een konvooi vrachtwagens in de buurt van Abu Hamra in noordelijk Darfur begeleidde, en daarbij drie soldaten te doden. Na de aanval werden wapens en munitie van het regeringsleger buitgemaakt. Het deskundigenpanel heeft informatie die bevestigt dat de aanval door SLA-soldaten heeft plaatsgevonden en duidelijk georganiseerd en dus goed gepland was. Redelijkerwijs kan daarom worden aangenomen, zoals het panel deed, dat Shant als de vaste SLA-bevelhebber in de regio, kennis moet hebben gehad van de aanval en die goedgekeurd of gelast heeft. Hij draagt derhalve rechtstreekse verantwoordelijkheid voor de aanval en voldoet aan de criteria voor plaatsing op de lijst. 4.   MAYU, Jibril Abdulkarim Ibrahim Alias : a) Generaal Gibril Abdul Kareem Barey; b) „Tek”; c) Gabril Abdul Kareem Badri Functie : Commandant bij de Nationale Beweging voor Hervorming en Ontwikkeling (National Movement for Reform and Development — NMRD) Geboortedatum : 1 januari 1967 Geboorteplaats : El-Fasher, Noord-Darfur Nationaliteit : Sudanees van geboorte Adres : Tine, Sudan (verblijft in Tine, aan de Sudanese kant van de grens met Tsjaad) Nationaal identificatienummer : a) 192-3238459-9, b) nationaliteitsbewijs verkregen door geboorte 302581 Datum plaatsing op de VN-lijst : 25 april 2006 Overige informatie : Foto beschikbaar voor opname in de speciale kennisgeving van Interpol/VN-Veiligheidsraad. Weblink naar speciale kennisgeving Interpol/VN-Veiligheidsraad: https://www.interpol.int/en/notice/search/un/5795071 Informatie uit de beschrijving van de redenen voor opneming op de lijst die is verstrekt door het Sanctiecomité: Mayu is verantwoordelijk voor de ontvoering, in oktober 2005, van personeelsleden van de missie van de Afrikaanse Unie in Sudan (African Union Mission in Sudan — AMIS). Mayu trachtte openlijk de AMIS-missie door intimidatie te dwarsbomen; hij dreigde bijvoorbeeld in november 2005 helikopters van de Afrikaanse Unie (AU) in de streek van Jebel Moon uit de lucht te schieten. Met dergelijke acties heeft Mayu onmiskenbaar Resolutie 1591 (2005) van de Veiligheidsraad van de Verenigde Naties geschonden door een bedreiging voor de stabiliteit in Darfur te vormen en voldoet hij aan de criteria voor oplegging van sancties door het Comité.”.",
  "source": "EUR LEX"
}