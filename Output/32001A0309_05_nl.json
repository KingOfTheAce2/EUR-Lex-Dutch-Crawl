{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001A0309(05):NL:HTML\">",
  "content": "EUR-Lex - 32001A0309(05) - NL Avis juridique important | 32001A0309(05) Advies van de Raad van 12 februari 2001 over het geactualiseerde stabiliteitsprogramma van Frankrijk voor de periode 2002-2004 Publicatieblad Nr. C 077 van 09/03/2001 blz. 0005 - 0006 Advies van de Raad van 12 februari 2001 over het geactualiseerde stabiliteitsprogramma van Frankrijk voor de periode 2002-2004 (2001/C 77/05) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid(1), met name op artikel 5, lid 3, Gelet op de aanbeveling van de Commissie, Na raadpleging van het Economisch en Financieel Comité, HEEFT HET VOLGENDE ADVIES UITGEBRACHT: Op 12 februari 2001 heeft de Raad het geactualiseerde stabiliteitsprogramma van Frankrijk voor de periode 2001-2004 besproken. In de laatste twee jaren was sprake van een krachtige economische groei die overeenkwam met de prognoses uit het geactualiseerde stabiliteitsprogramma 1999. In 2000 kende de Franse economie een derde achtereenvolgend jaar van hoge groei van het BBP bij een relatief lage inflatie. De werkloosheid is verder afgenomen en bereikte in november 9,2 %, tegen 10,9 % het jaar voordien. Ondanks de sterke vermindering van de werkloosheid bleven het loon- en het prijsverloop zeer gematigd. De inflatie is opgelopen van 0,5 % in 1999 tot 1,7 % in 2000, hetgeen vooral toe te schrijven was aan de stijging van de aardolieprijzen. De Raad merkt op dat dankzij betere resultaten dan verwacht in 1999 en een tragere groei van de uitgaven dan aanvankelijk geraamd, het begrotingstekort voor 2000, dat op 1,4 % van het BBP wordt geraamd, lager zal zijn dan aanvankelijk was voorspeld; de schuldquote voor 2000 wordt geraamd op 58,4 % van het BBP, hetgeen 1 procentpunt minder is dan de prognose. De globale richtsnoeren voor het economisch beleid hebben ten doel om de beter dan verwachte inkomsten te gebruiken om het begrotingstekort sneller terug te dringen. De Raad is derhalve van mening dat er in 2000 betere begrotingsresultaten hadden kunnen worden behaald, gelet op de gunstige ontwikkeling van de economie en de openbare financiën. De begrotingsprognoses van het geactualiseerde programma zijn zoals in het verleden gebaseerd op twee macro-economische scenario's: een voorzichtig scenario waarbij de potentiële groei op het huidige peil van 2,5 % per jaar blijft, en een gunstig scenario waarbij de potentiële groei geleidelijk stijgt tot 3 % dankzij een sterkere groei van investeringen en werkgelegenheid. Vanaf 2001 wordt de reële groei van het BBP verondersteld een van de twee niet-inflatoire scenario's te volgen. Het gunstige scenario wordt voorgesteld als het economisch beleidsdoel en de meest waarschijnlijke prognose. In beide gevallen wordt verwacht dat de inflatie gedurende de gehele periode laag zal blijven. De Raad is van oordeel dat de twee macro-economische scenario's van het programma een aannemelijk bereik van BBP-groeiwaarden voor de periode 2002-2004 opleveren en dat de Franse macro-economische prestaties van de laatste jaren wijzen op een vermoedelijk groter vermogen van de Franse economie om een hogere niet-inflatoire groei dan in het verleden gaande te houden dankzij de toename van de kapitaalvorming en de afname van de structurele werkloosheid; de Raad is dan ook van oordeel dat de macro-economische prognoses van het gunstige scenario haalbaar zijn. Het geactualiseerde programma voorspelt een begrotingsoverschot van 0,2 % van het BBP in 2004 bij het gunstige scenario en een tekort van 0,5 % bij het voorzichtige scenario. De schuldquote zal naar verwachting afnemen van 58,4 % in 2000 tot 54,5 % of 53 %, al naar het scenario dat wordt aangehouden. Deze ontwikkelingen zijn vooral het gevolg van structurele vorderingen, maar de Raad betreurt dat bij het voorzichtige scenario in 2004 nog sprake is van een begrotingstekort. Ook al biedt de verwachte begrotingssituatie een voldoende veiligheidsmarge om een overschrijding van de referentiewaarde van 3 % van het BBP in normale omstandigheden te voorkomen - overeenkomstig de eisen van het Stabiliteits- en groeipact - toch moet de Franse regering volgens de Raad ook in het voorzichtige scenario trachten in 2004 het begrotingsevenwicht te bereiken en de timing van het begrotingsoverschot vooruit te schuiven tot vóór 2004 in het gunstige scenario. Dit zou ook in overeenstemming zijn met zijn aanbeveling over het geactualiseerde stabiliteitsprogramma 1999. De Raad juicht het toe dat er een belangrijke belastinghervorming wordt uitgevoerd zonder de globale budgettaire trend in het geding te brengen. Deze hervorming is in overeenstemming met de aanbevelingen van de globale richtsnoeren voor het economisch beleid betreffende de maatregelen ter verbetering van de werking van de arbeidsmarkt. De Raad is ingenomen met de begrotingsstrategie die gebaseerd is op het in de hand houden van de reële stijging van de uitgaven. Hij meent echter dat een begrotingsbeleid dat op uitgavenmaxima gebaseerd is, een doeltreffend systeem vereist om de uitgaven af te remmen zodra zich een afwijking voordoet, met name op het gebied van de uitgaven voor de gezondheidszorg. Derhalve verzoekt hij de Franse regering een passend mechanisme in te voeren om de uitgavennormen te kunnen naleven. De Raad merkt op dat de reële verhoging van de uitgaven met 1,8 % in de Financieringswet 2001 een groot gedeelte vertegenwoordigt van de maximale gecumuleerde verhoging voor de periode 2001-2003 die in het geactualiseerde programma 1999 is vastgesteld op 4 % in volume. Bovendien stelt hij vast dat de norm voor de gecumuleerde uitgavenverhoging naar boven is herzien, daar de uitgaven tussen 2002 en 2004 reëel mogen toenemen met 4,5 %. Naar het oordeel van de Raad zou een geringere uitgavenverhoging wenselijk zijn, om een snellere verlaging van het begrotingstekort mogelijk te maken. Voorts is de Raad van oordeel dat de beschikbare begrotingsruimte bij voorrang moet worden gebruikt om de begrotingspositie te verbeteren en zich voor te bereiden op toekomstige uitdagingen, zoals de budgettaire gevolgen van de vergrijzing van de bevolking. In dit verband is verdere vooruitgang met betrekking tot de hervorming van het pensioenstelsel wenselijk. (1) PB L 209 van 2.8.1997.",
  "source": "EUR LEX"
}