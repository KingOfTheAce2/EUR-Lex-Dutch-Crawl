{
  "url": "http://www.w3.org/1999/xhtml\">",
  "content": "L_2017233NL.01000101.xml 9.9.2017 NL Publicatieblad van de Europese Unie L 233/1 GEDELEGEERDE VERORDENING (EU) 2017/1533 VAN DE COMMISSIE van 8 september 2017 houdende wijziging van Gedelegeerde Verordening (EU) 2017/1165 tot vaststelling van tijdelijke buitengewone maatregelen ter ondersteuning van producenten van perziken en nectarines in Griekenland, Spanje en Italië DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 ( 1 ) van de Raad, en met name artikel 219, lid 1, in samenhang met artikel 228, Overwegende hetgeen volgt: (1) Tussen 3 en 8 augustus 2017 hebben verschillende lidstaten en belanghebbenden de Commissie in kennis gesteld van een ernstige verstoring van de markt in de sector perziken en nectarines als gevolg van een hoog productieniveau en grote voorraden, vooral in Griekenland, Spanje en Italië. De voorraden perziken en nectarines in Spanje bedragen 87 000 ton, terwijl 50 % van de perziken begin augustus nog moest worden geoogst. De voorraden perziken en nectarines in Italië bedragen 130 000 ton, terwijl 30 % van de perziken nog moest worden geoogst. (2) Na de invoering van het Russische verbod op de invoer van groenten en fruit uit de Unie in 2014 zijn producenten op zoek gegaan naar alternatieve exportmarkten. Niettemin is de uitvoer naar Belarus, thans het eerste exportland voor perziken en nectarines in het oogstseizoen, sinds 2015 met 25 % gedaald. De impact op de uitvoer is nog groter geworden nadat de landen die lid zijn van de Euraziatische Economische Unie, met name Belarus, op 1 juli 2017 sanitaire en fytosanitaire maatregelen hebben ingevoerd. Uitvoer naar derde landen is bovendien moeilijk vanwege de bederfelijkheid van de producten. (3) Door de combinatie van die factoren staan de prijzen onder druk. Volgens de beschikbare gegevens zijn de marktsituatie en met name de prijzen sterk vergelijkbaar met de situatie in 2014, toen het Russische invoerverbod werd ingevoerd. (4) Spanje en Italië hebben bevestigd dat de producentenorganisaties de crisispreventie- en crisisbeheersmaatregelen reeds in het kader van hun operationele programma's hebben uitgevoerd en dat zij gebruik hebben gemaakt van de uitzonderlijke en tijdelijke maatregelen waarin Gedelegeerde Verordening (EU) 2017/1165 ( 2 ) voorziet. Derhalve is er geen speelruimte meer om in het kader van de huidige regelingen nog grotere hoeveelheden uit de markt nemen. (5) De huidige omstandigheden zorgen voor een ernstige verstoring van de markt in de sector perziken en nectarines en die situatie, of het effect daarvan op de markt, zal waarschijnlijk aanhouden of verslechteren, terwijl de normale op grond van Verordening (EU) nr. 1308/2013 beschikbare crisispreventie- en crisisbeheersmaatregelen ontoereikend lijken. (6) Hoewel deze verstoring van de markt slechts indirect aan het Russische embargo is gelinkt, is het uit praktische overwegingen en ter wille van de vereenvoudiging aangewezen gebruik te maken van de bestaande regeling van gedelegeerde Verordening (EU) 2017/1165. (7) Om voldoende effect te sorteren om de markt te stabiliseren, moeten de in Gedelegeerde Verordening (EU) 2017/1165 genoemde hoeveelheden voor perziken en nectarines worden verdrievoudigd voor producenten in Griekenland, Spanje en Italië. (8) Gedelegeerde Verordening (EU) 2017/1165 moet derhalve dienovereenkomstig worden gewijzigd. (9) Om een onmiddellijk effect te hebben op de markt en bij te dragen aan de stabilisering van de prijzen tijdens het voornaamste oogstseizoen, moet deze verordening met terugwerkende kracht van toepassing zijn vanaf de datum waarop de Commissie formeel en feitlelijk in kennis is gesteld van de situatie, namelijk op 3 augustus 2017, HEEFT DE VOLGENDE VERORDENING VASTGESTELD: Artikel 1 Wijziging van Gedelegeerde Verordening (EU) 2017/1165 Bijlage I bij Gedelegeerde Verordening (EU) 2017/1165 wordt vervangen door de tekst in de bijlage bij de onderhavige verordening. Artikel 2 Inwerkingtreding en toepassing Deze verordening treedt in werking op de dag van de bekendmaking ervan in het Publicatieblad van de Europese Unie . Zij is van toepassing vanaf 3 augustus 2017. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 september 2017. Voor de Commissie De voorzitter Jean-Claude JUNCKER ( 1 ) PB L 347 van 20.12.2013, blz. 671 . ( 2 ) Gedelegeerde Verordening (EU) 2017/1165 van de Commissie van 20 april 2017 tot vaststelling van tijdelijke buitengewone maatregelen ter ondersteuning van producenten van bepaalde soorten fruit ( PB L 170 van 1.7.2017, blz. 31 ). BIJLAGE „BIJLAGE I Per lidstaat toegewezen maximumhoeveelheden producten als bedoeld in artikel 2, lid 1 (ton) Lidstaat Appelen en peren Pruimen Sinaasappelen, clementines, mandarijnen en citroenen Perziken en nectarines België 21 845 Duitsland 1 615 Griekenland 680 4 165 2 040 16 065 Spanje 1 955 1 275 14 110 29 325 Frankrijk 3 060 Kroatië 510 850 Italië 4 505 3 910 850 7 140 Cyprus 3 060 Nederland 5 865 Oostenrijk 510 Polen 75 565 425 510 Portugal 935 ”",
  "source": "EUR LEX"
}