{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31982R3600:NL:HTML\">",
  "content": "EUR-Lex - 31982R3600 - NL Avis juridique important | 31982R3600 Verordening (EEG) nr. 3600/82 van de Raad van 30 december 1982 betreffende een beperkte actie op het gebied van de vervoerinfrastructuur Publicatieblad Nr. L 376 van 31/12/1982 blz. 0010 - 0010 ***** VERORDENING  (EEG) Nr. 3600/82 VAN DE RAAD van 30 december 1982 betreffende een beperkte actie op het gebied van de vervoersinfrastructuur DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gezien het voorstel van de Commissie (1), Gezien het advies van het Europese Parlement (2), Gezien het advies van het Economisch en Sociaal Comité (3), Overwegende dat het dienstig is een beperkte actie tot financiële steun op het gebied van de vervoerinfrastructuur ten uitvoer te leggen, zodat de op de begroting 1982 opgevoerde beleidskredieten volledig kunnen worden gebruikt; Overwegende dat de projecten die voor deze beperkte actie in aanmerking komen, van vitaal belang voor het communautaire verkeer moeten zijn, HEEFT DE VOLGENDE VERORDENING VASTGESTELD: Artikel 1 1. Binnen de grenzen van de op de begroting 1982 beschikbare kredieten en op de hieronder genoemde voorwaarden, verleent de Gemeenschap financiële bijstand voor projecten op het gebied van de vervoerinfrastructuur door bij te dragen in de kosten van de volgende projecten: ITALIË: Rangeerstation en in- en uitklaringsemplacement in Domodossola - werkzaamheden; GRIEKENLAND: Weg Evzoni-Volos - traject tussen Klidi en Axios; VERENIGD KONINKRIJK/FRANKRIJK: Vaste Kanaaloeververbinding - werkzaamheden met betrekking tot de technische aspecten ten behoeve van de beoordeling van het project door de banken. 2. De financiële bijstand van de Gemeenschap mag ten hoogste 15 % bedragen van de kosten van elk van de eerste twee projecten die in lid 1 worden genoemd. Artikel 2 1. Voor het verlenen van de in artikel 1 genoemde financiële bijstand van de Gemeenschap, neemt de Commissie, in overleg met de betrokken Lid-Staten en met inachtneming van de noodzakelijk geachte bedragen, de nodige maatregelen voor de toepassing van deze verordening. 2. Na voltooiing van het door de Gemeenschap gesteunde werk dient de Commissie een verslag in bij de Raad. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Brussel, 30 december 1982. Voor de Raad De Voorzitter O. MOELLER (1) PB nr. C 226 van 31. 8. 1982, blz. 14. (2) PB nr. C 292 van 8. 11. 1982, blz. 103. (3) PB nr. C 296 van 12. 11. 1982, blz. 5.",
  "source": "EUR LEX"
}