{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997D0335:NL:HTML\">",
  "content": "EUR-Lex - 31997D0335 - NL Avis juridique important | 31997D0335 97/335/EG: Beschikking van de Commissie van 13 mei 1997 houdende de regeling voor een communautair vergelijkend onderzoek van pootaardappelen krachtens artikel 14 van Richtlijn 66/403/EEG Publicatieblad Nr. L 143 van 03/06/1997 blz. 0007 - 0008 BESCHIKKING VAN DE COMMISSIE van 13 mei 1997 houdende de regeling voor een communautair vergelijkend onderzoek van pootaardappelen krachtens artikel 14 van Richtlijn 66/403/EEG (97/335/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 66/403/EEG van de Raad van 14 juni 1966 betreffende het in de handel brengen van pootaardappelen (1), laatstelijk gewijzigd bij Beschikking 97/90/EG van de Commissie (2), en met name op artikel 14, lid 4, Overwegende dat in artikel 14, lid 4, van Richtlijn 66/403/EEG is bepaald dat een communautair vergelijkend onderzoek van pootaardappelen moet worden georganiseerd; Overwegende dat alle lidstaten, voorzover op hun grondgebied normaliter pootaardappelen worden vermeerderd of geteeld, aan het communautair vergelijkend onderzoek moeten deelnemen om ervoor te zorgen dat valabele conclusies kunnen worden getrokken; Overwegende dat de Commissie de nodige regelingen moet vaststellen met het oog op het communautair vergelijkend onderzoek; Overwegende dat deze regeling onder meer ook betrekking moet hebben op bepaalde schadelijke organismen die onder de werkingssfeer vallen van zowel Richtlijn 66/403/EEG als Richtlijn 77/93/EEG van de Raad van 21 december 1976 betreffende de beschermende maatregelen tegen het binnenbrengen op het grondgebied van de lidstaten van voor planten en voor plantaardige producten schadelijke organismen (3), laatstelijk gewijzigd bij Richtlijn 97/14/EG van de Commissie (4), en Richtlijn 93/85/EEG van de Raad van 4 oktober 1993 betreffende bestrijding van aardappelringrot (5); Overwegende dat de in deze beschikking vervatte maatregelen in overeenstemming zijn met het advies van het Permanent Comité voor teeltmateriaal voor land-, tuin- en bosbouw, HEEFT DE VOLGENDE BESCHIKKING GEGEVEN: Artikel 1 1. In 1997 wordt een communautair vergelijkend onderzoek van in 1996 geoogste pootaardappelen georganiseerd. 2. Alle lidstaten nemen deel aan het communautair vergelijkend onderzoek. Artikel 2 1. De algemene regeling voor het communautair vergelijkend onderzoek is opgenomen in de bijlage. 2. Nadere bepalingen voor het communautair vergelijkend onderzoek worden voorgelegd aan het Permanent Comité voor teeltmateriaal voor land-, tuin- en bosbouw. Artikel 3 Deze beschikking is gericht tot de lidstaten. Gedaan te Brussel, 13 mei 1997. Voor de Commissie Franz FISCHLER Lid van de Commissie (1) PB nr. 125 van 11. 7. 1966, blz. 2320/66. (2) PB nr. L 27 van 30. 1. 1997, blz. 49. (3) PB nr. L 26 van 31. 1. 1977, blz. 20. (4) PB nr. L 87 van 2. 4. 1997, blz. 17. (5) PB nr. L 259 van 18. 10. 1993, blz. 1. BIJLAGE ALGEMENE REGELING VOOR HET COMMUNAUTAIR VERGELIJKEND ONDERZOEK VAN POOTAARDAPPELLEN IN 1997 1. Verantwoordelijke instantie Ministeriet for Fødevarer, Landbrug og fiskeri Plantedirektoratet Denemarken 2. Aantal monsters In totaal moeten 325 monsters worden genomen, waarvan: a) 295 monsters in de producerende lidstaten; b) 20 extra monsters in de lidstaten van bestemming als pootgoed uit een producerende lidstaat naar een andere lidstaat wordt verzonden; c) 10 monsters in Zwitserland, in het kader van de in artikel 15, lid 1, van Richtlijn 66/403/EEG vermelde regeling inzake de gelijkwaardigheid van pootgoed. 3. Monsters Voor het nemen van de in punt 2, onder a), bedoelde monsters wordt een officiële bemonsteringsprocedure vastgesteld. Voor de bemonstering van de partij moet een adequate techniek worden toegepast. Die diensten van de Commissie wijzen de personen aan die de monsters nemen; deze personen handelen onder verantwoordelijkheid van de diensten van de Commissie. De bemonstering vindt plaats op het bedrijf van de producent, op de plaats van lading, in sorteerinrichtingen of op enige andere plaats waar pootaardappelen zijn opgeslagen. Een monster als bedoeld onder punt 2 bestaat uit 320 knollen. 4. Controles om na te gaan of pootaardappelen van de eerste nabouw van het monster aan de minimumeisen voldoen Op proefvelden worden nacontroles verricht, waarvan de resultaten zo nodig worden bevestigd door middel van laboratoriumproeven. Elk monster bestaat uit 100 knollen. 5. Controles om na te gaan of pootaardappelen vrij zijn van \"Potato Brown Rot\" (Pseudomonas solanacearum) en aardappelringrot (Corynebacterium sepedonicum) Voor de laboratoriumproeven worden adequate methoden gevolgd. Elk monster bestaat uit 200 knollen. 6. Controles om na te gaan of pootaardappelen vrij zijn van \"Potato Spindle Tuber Viroid\" (PSTV) Voor de laboratoriumproeven worden adequate methoden gevolgd. De in punt 1 genoemde verantwoordelijke instantie ziet erop toe dat de monsters de voor de betrokken methoden eventueel vastgestelde omvang hebben. 7. Vertrouwelijkheid Voor de onder de punten 5 en 6 bedoelde controles wordt, onder verantwoordelijkheid van de Commissie, door de onder punt 1 genoemde verantwoordelijke instantie vooraf een code toegekend aan elk monster voor laboratoriumproeven. Als een van de bovengenoemde schadelijke organismen op een monster wordt aangetroffen, ziet de Commissie erop toe dat de nodige maatregelen worden genomen als bepaald in Richtlijn 77/93/EEG of Richtlijn 93/85/EEG, of in de voorschriften ter uitvoering van deze richtlijnen. Deze bepalingen gelden onverminderd de algemene regels voor het onderzoek van de jaarlijkse verslagen over de geconfirmeerde resultaten en conclusies van communautaire vergelijkende onderzoeken.",
  "source": "EUR LEX"
}