{
  "url": "http://www.w3.org/1999/xhtml\"><!--",
  "content": "L_2022188NL.01007501.xml 15.7.2022 NL Publicatieblad van de Europese Unie L 188/75 UITVOERINGSVERORDENING (EU) 2022/1219 VAN DE COMMISSIE van 14 juli 2022 tot wijziging van bijlage III bij Uitvoeringsverordening (EU) 2020/2235 wat betreft modelcertificaten voor de binnenkomst in en doorvoer door de Unie van zendingen van bepaalde samengestelde producten (Voor de EER relevante tekst) DE EUROPESE COMMISSIE, Gezien Verordening (EG) nr. 853/2004 van het Europees Parlement en de Raad van 29 april 2004 houdende vaststelling van specifieke hygiënevoorschriften voor levensmiddelen van dierlijke oorsprong ( 1 ) , en met name artikel 7, lid 2, punt a), Gezien Verordening (EU) 2016/429 van het Europees Parlement en de Raad van 9 maart 2016 betreffende overdraagbare dierziekten en tot wijziging en intrekking van bepaalde handelingen op het gebied van diergezondheid (“diergezondheidswetgeving”) ( 2 ) , en met name artikel 238, lid 3, en artikel 239, lid 3, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 3 ) , en met name artikel 90, eerste alinea, punten a) en b), en artikel 126, lid 3, Overwegende hetgeen volgt: (1) Uitvoeringsverordening (EU) 2020/2235 van de Commissie ( 4 ) bevat regels met betrekking tot de diergezondheidscertificaten als bedoeld in Verordening (EU) 2016/429, de officiële certificaten als bedoeld in Verordening (EU) 2017/625 en de diergezondheids-/officiële certificaten op basis van beide verordeningen die vereist zijn voor de binnenkomst in de Unie van bepaalde zendingen van dieren en goederen (hierna samen “de certificaten” genoemd). Meer bepaald bevat bijlage III bij Uitvoeringsverordening (EU) 2020/2235 onder andere modelcertificaten voor de binnenkomst in en doorvoer door de Unie van zendingen van bepaalde samengestelde producten. (2) Hoofdstuk 50 van bijlage III bij Uitvoeringsverordening (EU) 2020/2235 bevat het model van diergezondheids-/officieel certificaat voor de binnenkomst in de Unie van voor menselijke consumptie bestemde niet-houdbare samengestelde producten en houdbare samengestelde producten die een zekere hoeveelheid vleesproducten, met uitzondering van gelatine, collageen en zeer verfijnde producten, bevatten (model COMP). Hoofdstuk 52 van bijlage III bij Uitvoeringsverordening (EU) 2020/2235 bevat het model van diergezondheidscertificaat voor de doorvoer door de Unie naar een derde land, hetzij rechtstreeks, hetzij na opslag in de Unie, van voor menselijke consumptie bestemde niet-houdbare samengestelde producten en houdbare samengestelde producten die een zekere hoeveelheid vleesproducten bevatten (model TRANSIT-COMP). Beide modellen bevatten een specifieke verklaring inzake de diergezondheid voor zuivelproducten die in de samengestelde producten zijn verwerkt. De voorschriften inzake warmtebehandelingen in die verklaringen moeten worden afgestemd op de behandelingen die zijn vastgesteld in bijlage XXVII bij Gedelegeerde Verordening (EU) 2020/692 van de Commissie ( 5 ) . Daarnaast moet het voorschrift dat de productiedata moeten worden vermeld van de zuivelproducten en de producten op basis van colostrum die in de samengestelde producten zijn verwerkt, worden geschrapt, omdat dit overbodig is gezien de beschrijving in voetnoot (2) die betrekking heeft op alle bestanddelen van dierlijke oorsprong. Ook moeten bepaalde voetnoten in de toelichting bij deel II van die modellen worden aangevuld en verduidelijkt. De hoofdstukken 50 en 52 van bijlage III bij Uitvoeringsverordening (EU) 2020/2235 moeten daarom dienovereenkomstig worden gewijzigd. (3) Daarnaast moet in hoofdstuk 52 van bijlage III bij Uitvoeringsverordening (EU) 2020/2235 het voorschrift dat het erkenningsnummer moet worden vermeld van de inrichting van oorsprong van de zuivelproducten in de samengestelde producten die door de Unie worden doorgevoerd, worden geschrapt, aangezien de Unie niet de eindbestemming van die samengestelde producten is. Hoofdstuk 52 van bijlage III bij Uitvoeringsverordening (EU) 2020/2235 moet daarom dienovereenkomstig worden gewijzigd. (4) Bijlage III bij Uitvoeringsverordening (EU) 2020/2235 moet daarom dienovereenkomstig worden gewijzigd. (5) Om verstoringen van de handel wat de binnenkomst in en doorvoer door de Unie van zendingen van bepaalde samengestelde producten betreft, te voorkomen, moet het gebruik van certificaten die overeenkomstig Uitvoeringsverordening (EU) 2020/2235 zoals die vóór de bij deze verordening ingevoerde wijzigingen van toepassing was, zijn afgegeven, toegestaan blijven gedurende een overgangsperiode, mits aan bepaalde voorwaarden wordt voldaan. (6) Aangezien Uitvoeringsverordening (EU) 2020/2235 met ingang van 21 april 2021 van toepassing is, moeten de wijzigingen die bij deze verordening in Uitvoeringsverordening (EU) 2020/2235 worden aangebracht, omwille van de rechtszekerheid en met het oog op het vergemakkelijken van de handel met spoed in werking treden. (7) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage III bij Uitvoeringsverordening (EU) 2020/2235 wordt gewijzigd overeenkomstig de bijlage bij deze verordening. Artikel 2 Gedurende een overgangsperiode die loopt tot en met 15 april 2023, blijft de binnenkomst in en de doorvoer door de Unie van zendingen van bepaalde samengestelde producten die vergezeld gaan van het toepasselijke certificaat dat is afgegeven overeenkomstig de modellen in de hoofdstukken 50 en 52 van bijlage III bij Uitvoeringsverordening (EU) 2020/2235 zoals die van toepassing was vóór de bij deze verordening ingevoerde wijzigingen, toegestaan, op voorwaarde dat het certificaat uiterlijk op 15 januari 2023 is afgegeven. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 juli 2022. Voor de Commissie De voorzitter Ursula VON DER LEYEN ( 1 ) PB L 139 van 30.4.2004, blz. 55 . ( 2 ) PB L 84 van 31.3.2016, blz. 1 . ( 3 ) PB L 95 van 7.4.2017, blz. 1 . ( 4 ) Uitvoeringsverordening (EU) 2020/2235 van de Commissie van 16 december 2020 tot vaststelling van bepalingen ter uitvoering van de Verordeningen (EU) 2016/429 en (EU) 2017/625 van het Europees Parlement en de Raad wat betreft modellen van diergezondheidscertificaten, modellen van officiële certificaten en modellen van diergezondheids-/officiële certificaten, voor de binnenkomst in de Unie en verplaatsingen binnen de Unie van zendingen van bepaalde categorieën dieren en goederen, en officiële certificering met betrekking tot dergelijke certificaten en tot intrekking van Verordening (EG) nr. 599/2004, Uitvoeringsverordeningen (EU) nr. 636/2014 en (EU) 2019/628, Richtlijn 98/68/EG en de Beschikkingen 2000/572/EG, 2003/779/EG en 2007/240/EG ( PB L 442 van 30.12.2020, blz. 1 ). ( 5 ) Gedelegeerde Verordening (EU) 2020/692 van de Commissie van 30 januari 2020 tot aanvulling van Verordening (EU) 2016/429 van het Europees Parlement en de Raad wat betreft regels voor de binnenkomst in de Unie en het na binnenkomst verplaatsen van en werken met zendingen van bepaalde dieren, levende producten en producten van dierlijke oorsprong ( PB L 174 van 3.6.2020, blz. 379 ). BIJLAGE Bijlage III bij Uitvoeringsverordening (EU) 2020/2235 wordt als volgt gewijzigd: 1) Hoofdstuk 50 wordt vervangen door: “HOOFDSTUK 50: MODEL VAN DIERGEZONDHEIDS-/OFFICIEEL CERTIFICAAT VOOR DE BINNENKOMST IN DE UNIE VAN VOOR MENSELIJKE CONSUMPTIE BESTEMDE NIET-HOUDBARE SAMENGESTELDE PRODUCTEN EN HOUDBARE SAMENGESTELDE PRODUCTEN DIE EEN ZEKERE HOEVEELHEID VLEESPRODUCTEN, MET UITZONDERING VAN GELATINE, COLLAGEEN EN ZEER VERFIJNDE PRODUCTEN, BEVATTEN (MODEL COMP) ”. 2) Hoofdstuk 52 wordt vervangen door: “HOOFDSTUK 52: MODEL VAN DIERGEZONDHEIDSCERTIFICAAT VOOR DE DOORVOER DOOR DE UNIE NAAR EEN DERDE LAND, HETZIJ RECHTSTREEKS, HETZIJ NA OPSLAG IN DE UNIE, VAN VOOR MENSELIJKE CONSUMPTIE BESTEMDE NIET-HOUDBARE SAMENGESTELDE PRODUCTEN EN HOUDBARE SAMENGESTELDE PRODUCTEN DIE EEN ZEKERE HOEVEELHEID VLEESPRODUCTEN BEVATTEN (MODEL TRANSIT-COMP) ”.",
  "source": "EUR LEX"
}