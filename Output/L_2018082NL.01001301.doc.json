{
  "url": "http://www.w3.org/1999/xhtml\">",
  "content": "L_2018082NL.01001301.xml 26.3.2018 NL Publicatieblad van de Europese Unie L 82/13 UITVOERINGSBESLUIT (EU) 2018/500 VAN DE COMMISSIE van 22 maart 2018 inzake de overeenstemming van het voorstel tot vaststelling van de corridor voor goederenvervoer per spoor Alpen-Westelijke Balkan met artikel 5 van Verordening (EU) nr. 913/2010 van het Europees Parlement en de Raad (Kennisgeving geschied onder nummer C(2018) 1625) (Slechts de teksten in de Bulgaarse, Duitse, Engelse, Kroatische en Sloveense taal zijn authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Besluit (EU) 2017/1937 van de Raad van 11 juli 2017 betreffende de ondertekening namens de Europese Unie en de voorlopige toepassing van het Verdrag tot oprichting van de Vervoersgemeenschap ( 1 ) , en met name artikel 3 van dat verdrag, Gezien Verordening (EU) nr. 913/2010 van het Europees Parlement en de Raad van 22 september 2010 inzake het Europese spoorwegnet voor concurrerend goederenvervoer ( 2 ) , en met name artikel 5, lid 6, Overwegende hetgeen volgt: (1) Overeenkomstig artikel 5, lid 5, van Verordening (EU) nr. 913/2010 hebben de Bulgaarse, Kroatische, Oostenrijkse, Servische en Sloveense ministeries die bevoegd zijn voor het spoorvervoer de Commissie op 16 november 2017 een intentieverklaring gestuurd. In die intentieverklaring werd voorgesteld een nieuwe corridor voor goederenvervoer per spoor vast te stellen, namelijk de corridor Alpen-Westelijke Balkan op het grondgebied van Servië en de vier betrokken lidstaten. (2) De Commissie heeft het in de intentieverklaring geformuleerde voorstel onderzocht overeenkomstig artikel 5, lid 6, van Verordening (EU) nr. 913/2010 en is van oordeel dat het om de hierna uiteengezette redenen in overeenstemming is met artikel 5 van die verordening. (3) Bijlage I, punt 2, van het Verdrag tot oprichting van de vervoersgemeenschap tussen de Unie en de Zuidoost-Europese partijen voorziet in een rechtsgrondslag op grond waarvan Servië kan worden betrokken bij de corridors voor het goederenvervoer per spoor middels de verwijzing naar Verordening (EU) nr. 913/2010 onder de toepasselijke bepalingen van het EU-recht. Op 24 november 2017 heeft Servië het Verdrag tot oprichting van de Vervoersgemeenschap geratificeerd en sinds 27 november 2017 wordt dat verdrag voorlopig toegepast. Overeenkomstig het Verdrag tot oprichting van de Vervoersgemeenschap heeft Servië zich ertoe verbonden de toepasselijke EU-regelgeving vóór de invoering van de corridor voor goederenvervoer per spoor in nationale wetgeving om te zetten. (4) De Commissie is van oordeel dat het voorstel om de hierna uiteengezette redenen voldoet aan de in artikel 4 van Verordening (EU) nr. 913/2010 vastgestelde criteria: a): de voorgestelde route verbindt vier lidstaten en Servië; b): voor de verwezenlijking van het voorgestelde hoofdtraject van de goederencorridor Salzburg — Villach — Ljubljana —/ Wels/Linz — Graz — Maribor — Zagreb — Vinkovci/Vukovar — Tovarnik — Belgrado — Sofia — Svilengrad (Bulgaars-Turkse grens) wordt grotendeels gebruikgemaakt van reeds bestaande spoorlijnen die in de betrokken lidstaten deel uitmaken van het TEN-T-kernnetwerk, en in Servië tot het indicatief kernnetwerk ( 3 ) behoren. De andere delen die voor de verwezenlijking van het hoofdtraject zijn gepland, behoren tot het uitgebreide netwerk. Bovendien omvat het centrale gedeelte van RNE-corridor C11 de belangrijkste route van de voorgestelde corridor voor goederenvervoer per spoor van Salzburg tot de Bulgaarse/Turkse grens; e): de voorgestelde corridor zal een aanvulling vormen op de bestaande goederencorridors in Zuidoost-Europa en de verbinding maken met regio's die nog niet door het netwerk van corridors voor goederenvervoer per spoor worden ontsloten. Het voorstel creëert ook een alternatieve route voor twee bestaande goederencorridors, namelijk de corridor Oriënt/Oostelijke Middellandse Zee en de corridor Rijn/Donau, waardoor dankzij extra omleidingsroutes meer mogelijkheden worden geboden voor grensoverschrijdend routebeheer, zodat het goederenvervoer per spoor beter het hoofd kan bieden aan ernstige verstoringen; f): het voorgestelde traject is een belangrijke as voor het goederenvervoer per spoor in de Westelijke Balkan. De volumes die in het verleden op de zwaarst belaste baanvakken van die corridors werden vervoerd, lagen veel hoger dan de volumes die op dit moment naar schatting worden vervoerd. Er bestaat inderdaad een belangrijk potentieel voor de ontwikkeling van het goederenvervoer per spoor, d.w.z. door een modal shift of een groei van het totale vervoersvolume, op de twee deelmarkten die de goederencorridor Alpen-Westelijke Balkan kan bedienen: enerzijds, het goederenvervoer in de regio's die rechtstreeks door de corridor worden bediend en tussen die regio en de rest van Europa, en anderzijds goederenvervoer dat de hele corridor gebruikt om de regio te doorkruisen. De corridor zal met name een antwoord kunnen bieden op de sterke vraag naar intermodaal goederenvervoer per spoor tussen de Unie en Turkije; g): de corridor zal de basis vormen voor betere verbindingen tussen lidstaten en Europese derde landen in Europa aangezien Servië op de corridor ligt en de corridor aan de Bulgaars-Turkse grens betere verbindingen met Turkije tot stand brengt dankzij een rechtstreekse verbinding tussen West-/Centraal-Europa en Turkije; h): in de zomer van 2017 werd het voorstel tot invoering van de goederencorridor tussen de Alpen en de Westelijke Balkan voorgelegd aan de potentiële aanvragers. Twintig ondernemingen hebben zich achter deze corridor geschaard, zoals blijkt uit het overzicht in bijlage III bij de intentieverklaring. Het gaat om 13 spoorwegondernemingen, 3 intermodale vervoerders, 3 expediteurs en één houder van voertuigen; i): de voorgestelde corridor zal rechtstreeks toegang bieden tot de belangrijkste terminals in de betrokken lidstaten. Op verschillende plaatsen worden intermodale knooppunten gecreëerd met de Donau en de Sava. Bovendien wordt via de verknoping met andere goederencorridors toegang geboden tot zeehavens, in het bijzonder de havens van Koper en Rijeka. (5) De betrokken infrastructuurbeheerders hebben in een gezamenlijk schrijven hun steun uitgesproken voor de nieuwe goederencorridor, zoals gedocumenteerd in bijlage II bij de intentieverklaring. (6) De in dit besluit vervatte maatregelen zijn in overeenstemming met het advies van het volgens artikel 21 van Verordening (EU) nr. 913/2010 opgerichte comité, HEEFT HET VOLGENDE BESLUIT VASTGESTELD: Artikel 1 Het voorstel tot vaststelling van de corridor voor goederenvervoer per spoor Alpen-Westelijke Balkan, gezamenlijk ingediend door de Oostenrijkse, Bulgaarse, Kroatische, Servische en Sloveense ministeries die bevoegd zijn voor het spoorvervoer en door de Commissie ontvangen op 16 november 2017, en met name de route Salzburg — Villach — Ljubljana —/ Wels/Linz — Graz — Maribor — Zagreb — Vinkovci/Vukovar — Tovarnik — Belgrado — Sofia — Svilengrad (Bulgaars-Turkse grens) als hoofdtraject van de corridor voor goederenvervoer per spoor „Alpen-Westelijke Balkan” is in overeenstemming met artikel 5 van Verordening (EU) nr. 913/2010. Artikel 2 Dit besluit is gericht tot de Republiek Bulgarije, de Republiek Kroatië, de Republiek Oostenrijk, de Republiek Slovenië en de Republiek Servië. Gedaan te Brussel, 22 maart 2018. Voor de Commissie Violeta BULC Lid van de Commissie ( 1 ) PB L 278 van 27.10.2017, blz. 1 . ( 2 ) PB L 276 van 20.10.2010, blz. 22 . ( 3 ) Gedelegeerde Verordening (EU) 2016/758 van de Commissie van 4 februari 2016 tot wijziging van Verordening (EU) nr. 1315/2013 van het Europees Parlement en de Raad, met name van bijlage III bij die verordening ( PB L 126 van 14.5.2016, blz. 3 ).",
  "source": "EUR LEX"
}