{
  "url": "http://www.w3.org/1999/xhtml\"><!--",
  "content": "L_202401484NL.000101.fmx.xml Publicatieblad van de Europese Unie NL L-serie 2024/1484 27.5.2024 BESLUIT (GBVB) 2024/1484 VAN DE RAAD van 27 mei 2024 betreffende beperkende maatregelen in het licht van de situatie in Rusland DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 4 maart 2022 ondertekende de Russische president Vladimir Putin een wet die de toegang tot Facebook en Twitter, momenteel bekend als X, blokkeert en gevangenisstraffen oplegt aan degenen die worden geacht onjuiste informatie te verspreiden over Ruslands aanvalsoorlog tegen Oekraïne. Deze wet heeft geleid tot de gevangenneming van talrijke personen die protesteerden tegen of informatie verspreiden over Ruslands aanvalsoorlog tegen Oekraïne. (2) Op 17 april 2023 heeft de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) verklaard dat de Unie de veroordeling van oppositiepoliticus, democratisch activist en uitgesproken Kremlincriticus Vladimir Kara-Murza tot 25 jaar gevangenisstraf op grond van politiek gemotiveerde aanklachten, streng veroordeelt. De hoge vertegenwoordiger verklaarde dat het “proces” niet voldeed aan de internationale normen van een eerlijke en openbare behandeling door een bevoegd, onpartijdig en onafhankelijk gerecht, en dat uit de rechterlijke beslissing wederom duidelijk blijkt dat de rechterlijke macht wordt misbruikt om druk uit te oefenen op activisten, mensenrechtenverdedigers en stemmen die zich verzetten tegen Ruslands illegale aanvalsoorlog tegen Oekraïne. (3) Op 29 oktober 2023 verklaarde de hoge vertegenwoordiger dat de Unie eer betoont aan de slachtoffers van politieke onderdrukking in Rusland en riep hij op tot de onmiddellijke en onvoorwaardelijke vrijlating van alle politieke gevangenen, onder wie Yuri Dmitriev, Vladimir Kara-Murza, Ilya Yashin, Aleksej Gorinov en Ivan Safronov. Hij uitte ook zijn bezorgdheid over meldingen van mishandeling, intimidatie en fysieke en psychologische foltering door de Russische gevangenisautoriteiten, en over de toenemende intimidatie van mensenrechtenadvocaten in Rusland. (4) Op 30 november 2023 stelde het Russische Hooggerechtshof de wat het noemde “internationale openbare lgbt-beweging” als “extremistisch” buiten de wet en verbood het haar activiteiten op Russisch grondgebied. Op 1 december 2023 verklaarde de hoge vertegenwoordiger dat de Unie deze uitspraak streng veroordeelt en dat die uitspraak tot doel heeft de lgbtiq-gemeenschap in Rusland verder te vervolgen en het maatschappelijk middenveld en degenen die moedig de mensenrechten verdedigen te onderdrukken. (5) Op 19 februari 2024 vaardigde de hoge vertegenwoordiger een verklaring uit namens de Unie waarin verontwaardiging werd uitgedrukt over de dood van de Russische oppositieleider Alexei Navalny en waarin werd verklaard dat de uiteindelijke verantwoordelijkheid voor zijn dood bij president Putin en de Russische autoriteiten ligt. De hoge vertegenwoordiger drong er bij Rusland op aan een onafhankelijk en transparant internationaal onderzoek naar de omstandigheden van Alexei Navalnys dood toe te staan, en verklaarde dat dit alweer een teken is van de snel toenemende, systematische repressie in Rusland. (6) Op 27 februari 2024 verklaarde de hoge vertegenwoordiger dat de Unie ontzet is over de veroordeling van Oleg Orlov, een prominente mensenrechtenverdediger en medevoorzitter van gerenommeerde mensenrechtenorganisatie Memorial, tot tweeënhalf jaar gevangenisstraf op grond van politiek gemotiveerde aanklachten. De hoge vertegenwoordiger riep de Russische autoriteiten op alle politieke gevangenen onmiddellijk en onvoorwaardelijk vrij te laten en hun repressieve wetgeving, die wordt ingezet voor het onderdrukken van het maatschappelijk middenveld en van onafhankelijke stemmen, af te schaffen, en verklaarde dat de Unie solidair is met alle Russische burgers die zich hebben uitgesproken tegen en kritiek hebben geuit op Ruslands oorlog en daarvoor zijn vastgehouden, vervolgd of gevangengezet. (7) In zijn conclusies van 22 maart 2024 heeft de Europese Raad onder meer opgeroepen tot onmiddellijke en onvoorwaardelijke vrijlating van alle politieke gevangenen in Rusland en tot beëindiging van de vervolging van de politieke oppositie. Voorts drong hij erop aan dat in de Raad verder wordt gewerkt aan het instellen van een nieuwe sanctieregeling in het licht van de situatie in Rusland. (8) Gezien de verslechtering en de ernst van de situatie in Rusland moeten er beperkende maatregelen worden opgelegd aan natuurlijke of rechtspersonen, entiteiten of lichamen die verantwoordelijk zijn voor ernstige schendingen van de mensenrechten, voor de onderdrukking van het maatschappelijk middenveld en de democratische oppositie, en voor het ondermijnen van de democratie en de rechtsstaat in Rusland, alsmede aan met hen geassocieerde natuurlijke of rechtspersonen, entiteiten of lichamen. Daarom is de Raad van oordeel dat 19 natuurlijke personen en 1 rechtspersoon moeten worden toegevoegd aan de lijst van natuurlijke personen en rechtspersonen, entiteiten en lichamen in de bijlage bij dit besluit. (9) Voorts is het passend beperkingen in te voeren voor het uitvoeren van items die voor binnenlandse repressie kan worden gebruikt, alsmede voor items die in de eerste plaats bestemd is voor gebruik bij het monitoren of onderscheppen van informatiebeveiliging en telecommunicatie. (10) Om uitvoering te geven aan bepaalde maatregelen, is verder optreden van de Unie vereist, HEEFT HET VOLGENDE BESLUIT VASTGESTELD: Artikel 1 1.   De lidstaten nemen de nodige maatregelen om de inreis in of de doorreis door hun grondgebied te beletten van natuurlijke personen die: a) verantwoordelijk zijn voor ernstige mensenrechtenschendingen of de onderdrukking van het maatschappelijk middenveld en de democratische oppositie, of wier activiteiten anderszins de democratie of de rechtsstaat in Rusland ernstig ondermijnen; b) financiële, technische of materiële ondersteuning bieden voor of anderszins betrokken zijn bij de in punt a), beschreven handelingen, daaronder begrepen het plannen en aansturen van, opdracht geven tot, meewerken aan, voorbereiden, faciliteren en aanmoedigen van dergelijke handelingen; c) geassocieerd zijn met de in punt a) of punt b) bedoelde natuurlijke personen, als vermeld op de lijst in de bijlage. 2.   Lid 1 verplicht een lidstaat niet om eigen onderdanen de toegang tot zijn grondgebied te weigeren. 3.   Lid 1 laat de gevallen onverlet waarin lidstaten uit hoofde van het internationale recht gebonden zijn, en wel: a) als gastland van een internationale intergouvernementele organisatie; b) als gastland van een internationale conferentie die is bijeengeroepen door, of plaatsvindt onder auspiciën van, de Verenigde Naties; c) krachtens een multilaterale overeenkomst die voorrechten en immuniteiten verleent, of d) krachtens het Concordaat (Verdrag van Lateranen) van 1929 dat werd gesloten tussen de Heilige Stoel (Vaticaanstad) en Italië. 4.   Lid 3 is ook van toepassing op gevallen waarin een lidstaat optreedt als gastland van de Organisatie voor Veiligheid en Samenwerking in Europa (OVSE). 5.   De Raad wordt naar behoren geïnformeerd in elk van de gevallen waarin een lidstaat krachtens lid 3 of lid 4 een vrijstelling verleent. 6.   De lidstaten kunnen vrijstellingen van de krachtens lid 1 opgelegde maatregelen verlenen voor binnenkomst of doorreis die gerechtvaardigd is om dringende humanitaire redenen, of voor het bijwonen van intergouvernementele bijeenkomsten of vergaderingen, of van bijeenkomsten of vergaderingen die door de Unie worden gepromoot of georganiseerd, of waarvoor een lidstaat als fungerend voorzitter van de OVSE als gastland optreedt, indien er een politieke dialoog wordt gevoerd waarbij de beleidsdoelstellingen van de beperkende maatregelen, waaronder steun voor de rechtsstaat, de democratie en de mensenrechten in Rusland, rechtstreeks worden bevorderd. 7.   De lidstaten kunnen ook vrijstellingen van de krachtens lid 1 opgelegde maatregelen verlenen indien binnenkomst of doorreis noodzakelijk is in verband met een gerechtelijke procedure. 8.   Een lidstaat die de in lid 6 of lid 7 bedoelde vrijstellingen wil verlenen, brengt zulks schriftelijk ter kennis van de Raad. De vrijstelling wordt geacht te zijn verleend, tenzij een of meer leden van de Raad binnen twee werkdagen na ontvangst van de kennisgeving van de voorgestelde vrijstelling schriftelijk bezwaar maken. Indien een of meer leden van de Raad bezwaar maken, kan de Raad, met gekwalificeerde meerderheid van stemmen, besluiten de voorgestelde vrijstelling te verlenen. 9.   Indien een lidstaat krachtens de leden 3, 4, 6, 7 en 8 machtiging verleent tot binnenkomst op of doorreis via zijn grondgebied van personen die in de bijlage staan vermeld, geldt deze machtiging alleen voor het doel waarvoor zij is verleend en alleen voor de daarbij betrokken persoon. Artikel 2 1.   Alle tegoeden en economische middelen die toebehoren aan, eigendom zijn, in het bezit zijn of onder zeggenschap staan van natuurlijke personen of rechtspersonen, entiteiten of lichamen die: a) verantwoordelijk zijn voor ernstige mensenrechtenschendingen of de onderdrukking van het maatschappelijk middenveld en de democratische oppositie, of wier activiteiten anderszins de democratie of de rechtsstaat in Rusland ernstig ondermijnen; b) financiële, technische of materiële ondersteuning bieden voor of anderszins betrokken zijn bij de in punt a) beschreven handelingen, daaronder begrepen het plannen en aansturen van, opdracht geven tot, meewerken aan, voorbereiden, faciliteren en aanmoedigen van dergelijke handelingen; c) geassocieerd zijn met de in punt a) of punt b) bedoelde natuurlijke personen of rechtspersonen, entiteiten of lichamen, als vermeld in de bijlage, worden bevroren. 2.   Er worden geen tegoeden of economische middelen, direct of indirect, ter beschikking gesteld aan of ten behoeve van op de lijst in de bijlage opgenomen natuurlijke personen of rechtspersonen, entiteiten of lichamen. 3.   In afwijking van de leden 1 en 2 kunnen de bevoegde autoriteiten van de lidstaten, onder de voorwaarden die zij passend achten, toestemming geven voor de vrijgave van bepaalde bevroren tegoeden of economische middelen of voor de beschikbaarstelling van bepaalde tegoeden of economische middelen, nadat zij hebben vastgesteld dat de betrokken tegoeden of economische middelen: a) noodzakelijk zijn voor het dekken van uitgaven voor de basisbehoeften van de in de bijlage genoemde personen en de leden van hun gezin die van hen afhankelijk zijn, zoals betalingen voor voedsel, huur of hypotheeklasten, geneesmiddelen of medische behandelingen, belastingen, verzekeringspremies en nutsvoorzieningen; b) uitsluitend bestemd zijn voor de betaling van redelijke honoraria of de vergoeding van kosten in verband met de verlening van juridische diensten; c) uitsluitend bestemd zijn voor de betaling van honoraria of kosten voor het routinematige aanhouden of beheren van bevroren tegoeden of economische middelen; d) noodzakelijk zijn voor de betaling van buitengewone lasten, mits de bevoegde autoriteit de bevoegde autoriteiten van de andere lidstaten en de Commissie ten minste twee weken vóór zij de toestemming verleent, in kennis stelt van de redenen waarom zij meent dat een specifieke toestemming moet worden verleend, of e) gestort worden op of betaald worden van een rekening van een diplomatieke missie of consulaire post of een internationale organisatie die bescherming geniet op grond van het internationaal recht, voor zover die betalingen bestemd zijn voor de officiële doelen van de diplomatieke missie of consulaire post of de internationale organisatie. De betrokken lidstaat stelt de andere lidstaten en de Commissie in kennis van elke op grond van dit lid verleende toestemming binnen de twee weken na de toestemming. 4.   In afwijking van lid 1 kunnen de bevoegde autoriteiten van de lidstaten toestemming geven voor de vrijgave van bepaalde bevroren tegoeden of economische middelen, mits aan de volgende voorwaarden wordt voldaan: a) de tegoeden of economische middelen zijn het voorwerp van een arbitrale beslissing die is gegeven vóór de datum waarop de natuurlijke of rechtspersoon, de entiteit of het lichaam, bedoeld in lid 1, staat vermeld op de lijst in de bijlage, dan wel van een vóór of na die datum in de Unie gegeven rechterlijke of administratieve beslissing, of in de betrokken lidstaat uitvoerbare rechterlijke beslissing; b) de tegoeden of economische middelen worden uitsluitend gebruikt om te voldoen aan vorderingen die door een dergelijke beslissing zijn gewaarborgd of geldig zijn verklaard, binnen de grenzen gesteld door de toepasselijke wet- en regelgeving betreffende de rechten van titularissen van dergelijke vorderingen; c) de beslissing komt niet ten goede aan een op de lijst in de bijlage vermelde natuurlijke persoon of rechtspersoon, entiteit of lichaam, en d) de erkenning van de beslissing is niet in strijd met de openbare orde van de betrokken lidstaat. De betrokken lidstaat stelt de andere lidstaten en de Commissie van elke op grond van dit lid verleende toestemming in kennis binnen twee weken na het verlenen van de toestemming. 5.   Lid 1 belet niet dat een op de lijst in de bijlage opgenomen natuurlijke persoon of rechtspersoon, entiteit of lichaam, betalingen doet die verschuldigd zijn uit hoofde van een contract dat is gesloten vóór de datum waarop die natuurlijke persoon of rechtspersoon, entiteit of lichaam op de lijst in de bijlage werd geplaatst, mits de betrokken lidstaat heeft vastgesteld dat de betaling niet direct of indirect wordt ontvangen door een natuurlijke persoon of rechtspersoon, entiteit of lichaam als bedoeld in lid 1. 6.   Lid 2 is niet van toepassing op het overmaken op bevroren rekeningen van: a) rente of andere inkomsten op die rekeningen; b) betalingen die verschuldigd zijn overeenkomstig contracten, overeenkomsten of verplichtingen die zijn gesloten of ontstaan vóór de datum waarop de in de leden 1 en 2 voorziene maatregelen op deze rekeningen van toepassing zijn geworden, of c) betalingen die verschuldigd zijn uit hoofde van rechterlijke, administratieve of arbitrale beslissingen die in de Unie zijn gegeven of in de betrokken lidstaat uitvoerbaar zijn, mits deze rente, andere inkomsten en betalingen onderworpen blijven aan de maatregelen van lid 1. 7.   In afwijking van de leden 1 en 2 kunnen de bevoegde autoriteiten van de lidstaten onder door hen passend geachte voorwaarden toestemming verlenen voor de vrijgave van bepaalde bevroren tegoeden of economische middelen, of voor de beschikbaarstelling van bepaalde tegoeden of economische middelen, nadat zij hebben vastgesteld dat het verstrekken van die tegoeden of economische middelen noodzakelijk is voor de tijdige verlening van humanitaire hulp of voor de ondersteuning van andere activiteiten die beantwoorden aan elementaire menselijke behoeften. 8.   In afwijking van de leden 1 en 2 kunnen de bevoegde autoriteiten van de lidstaten toestemming verlenen voor de vrijgave van bepaalde bevroren economische middelen, nadat zij hebben vastgesteld dat dit noodzakelijk is voor: a) het functioneren van diplomatieke en consulaire vertegenwoordigingen van de Unie, de lidstaten of partnerlanden in Rusland, waaronder delegaties, ambassades en missies, of internationale organisaties in Rusland die bescherming genieten op grond van het internationaal recht; b) het verlenen van elektronischecommunicatiediensten door telecommunicatie-exploitanten van de Unie en het verlenen van bijbehorende faciliteiten en diensten die nodig zijn voor de exploitatie, het onderhoud en de beveiliging van dergelijke elektronischecommunicatiediensten in Rusland, in Oekraïne, in de Unie, tussen Rusland en de Unie en tussen Oekraïne en de Unie, of voor datacentrumdiensten in de Unie, of c) de verkoop en overdracht, uiterlijk op 28 augustus 2024 of, als dit later is, binnen zes maanden na de datum van plaatsing op de lijst in de bijlage, van eigendomsrechten in een in de Unie gevestigde rechtspersoon, entiteit of lichaam, indien die eigendomsrechten rechtstreeks of onrechtstreeks eigendom zijn van een op de lijst in de bijlage geplaatste natuurlijke persoon, rechtspersoon, entiteit of lichaam, na zich ervan te hebben vergewist dat de opbrengsten van die verkoop en overdracht bevroren blijven. 9.   Indien de bevoegde autoriteit binnen vijf werkdagen na ontvangst van een verzoek om toestemming krachtens lid 7 geen negatief besluit heeft genomen, geen verzoek om informatie heeft ingediend of niet heeft laten weten dat zij meer tijd nodig heeft, wordt de toestemming geacht te zijn verleend. 10.   De betrokken lidstaat stelt de andere lidstaten en de Commissie van elke op grond van dit artikel verleende toestemming in kennis binnen vier weken na de toestemming. Artikel 3 1.   De Raad besluit met eenparigheid van stemmen op voorstel van een lidstaat of van de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) om de lijst in de bijlage vast te stellen en aan te passen. 2.   De Raad stelt de betrokken natuurlijke of rechtspersoon, de betrokken entiteit of het betrokken lichaam in kennis van het in lid 1 bedoelde besluit, met inbegrip van de redenen voor plaatsing op de lijst, hetzij rechtstreeks, indien het adres bekend is en indien een dergelijke inkennisstelling daadwerkelijk kan worden uitgevoerd, hetzij middels de bekendmaking van een kennisgeving, zodat die natuurlijke of rechtspersoon, die entiteit of dat lichaam daarover opmerkingen kan indienen. 3.   Indien er opmerkingen worden ingediend of substantieel nieuw bewijsmateriaal wordt overgelegd, toetst de Raad het in lid 1 bedoelde besluit en brengt hij de betrokken natuurlijke of rechtspersoon of entiteit of het betrokken lichaam daarvan op de hoogte. Artikel 4 1.   In de bijlage worden de redenen voor opneming van de in artikel 1, lid 1, en artikel 2, lid 1, bedoelde natuurlijke personen en rechtspersonen, entiteiten en lichamen on de lijst vermeld. 2.   De bijlage bevat de informatie, indien deze beschikbaar is, die nodig is om de betrokken natuurlijke personen of rechtspersonen, entiteiten of lichamen te identificeren. Met betrekking tot natuurlijke personen kan die informatie bestaan uit: namen en aliassen; geboortedatum en geboorteplaats; nationaliteit; paspoort- en identiteitskaartnummers; geslacht; adres, indien bekend; en functie of beroep. Met betrekking tot rechtspersonen, entiteiten of lichamen kan die informatie bestaan uit: namen; plaats en datum van registratie; registratienummer; en plaats van vestiging. Artikel 5 1.   De Raad en de hoge vertegenwoordiger mogen voor de uitoefening van hun taken in het kader van dit besluit persoonsgegevens verwerken, met name: a) wat betreft de Raad, bij het opstellen en wijzigen van de bijlage; b) wat betreft de hoge vertegenwoordiger, bij het opstellen van wijzigingen van de bijlage. 2.   De Raad en de hoge vertegenwoordiger mogen in voorkomend geval relevante gegevens verwerken die betrekking hebben op strafbare feiten die zijn gepleegd door natuurlijke personen die op de lijst in de bijlage staan, en op strafrechtelijke veroordelingen of veiligheidsmaatregelen betreffende dergelijke personen, doch uitsluitend voor zover deze verwerking noodzakelijk is voor het opstellen van de bijlage. 3.   Voor de toepassing van dit besluit worden de Raad en de hoge vertegenwoordiger aangewezen als “verwerkingsverantwoordelijken” in de zin van artikel 3, punt 8, van Verordening (EU) 2018/1725 van het Europees Parlement en de Raad ( 1 ) om te waarborgen dat de betrokken natuurlijke personen hun rechten krachtens die verordening kunnen uitoefenen. Artikel 6 1.   Verboden zijn het verkopen, leveren, overdragen en uitvoeren met bestemming naar Rusland van apparatuur die voor binnenlandse repressie kan worden gebruikt, door onderdanen van een lidstaat, vanaf het grondgebied van een lidstaat, of met gebruik van schepen of vliegtuigen die de vlag van een lidstaat voeren, ongeacht of de apparatuur van oorsprong uit die lidstaat komt. 2.   Tevens is verboden: a) het direct of indirect verlenen van technische bijstand, tussenhandeldiensten of andere diensten in verband met de in lid 1 bedoelde goederen of in verband met het leveren, vervaardigen, onderhouden en gebruiken van dergelijke goederen, aan natuurlijke personen, rechtspersonen, entiteiten of lichamen in Rusland, of bestemd voor gebruik in Rusland; b) het direct of indirect verstrekken van financiering of financiële bijstand in verband met de in lid 1 bedoelde goederen, met inbegrip van met name subsidies, leningen en exportkredietverzekering, ten behoeve van de verkoop, levering, overdracht of uitvoer van die goederen, of ten behoeve van de verlening van daarmee verband houdende technische bijstand, tussenhandeldiensten of andere diensten aan natuurlijke personen, rechtspersonen, entiteiten of lichamen in Rusland of voor gebruik in Rusland. 3.   De leden 1 en 2 zijn niet van toepassing op het verkopen, leveren, overdragen of uitvoeren van apparatuur die uitsluitend bestemd is voor de bescherming van het personeel van de Unie en haar lidstaten in Rusland, noch op het verlenen van technische bijstand, tussenhandeldiensten en andere diensten, noch op de financiering en financiële bijstand in verband met dergelijke apparatuur. 4.   In afwijking van de leden 1 en 2 kunnen de bevoegde autoriteiten van de lidstaten onder door hen passend geachte voorwaarden toestemming verlenen voor het verkopen, leveren, overdragen of uitvoeren van apparatuur die voor binnenlandse repressie kan worden gebruikt en daaraan gerelateerde financiering en financiële en technische bijstand, uitsluitend bedoeld voor humanitair of beschermend gebruik, voor programma’s voor institutionele opbouw van de VN of de Unie, of voor crisisbeheersingsoperaties van de VN en van de Unie of van regionale en subregionale organisaties. 5.   De Unie neemt de nodige maatregelen om te bepalen welke voorwerpen onder dit artikel moeten vallen. Artikel 7 1.   Verboden zijn het verkopen, leveren, overdragen en uitvoeren aan/naar een natuurlijke of rechtspersoon, entiteit of lichaam in Rusland of voor gebruik in Rusland van apparatuur, technologie of software die hoofdzakelijk bestemd is voor het monitoren of onderscheppen, door of namens de Russische autoriteiten, van internetcommunicatie en telefoongesprekken via mobiele of vaste netwerken, alsook het verstrekken van diensten, van welke aard ook, voor het monitoren of onderscheppen van tele- of internetcommunicatie, en het verstrekken van financiële en technische bijstand door onderdanen van de lidstaten of vanaf het grondgebied van de lidstaten bij het installeren, bedienen of actualiseren van dergelijke apparatuur, technologie of software. 2.   In afwijking van lid 1 mogen de bevoegde autoriteiten van de lidstaten toestemming verlenen voor het verkopen, leveren, overdragen of uitvoeren van de in lid 1 bedoelde apparatuur, technologie of software, voor het verstrekken van diensten, van welke aard ook, voor het monitoren of onderscheppen van tele- of internetcommunicatie, en voor het verstrekken van daaraan gerelateerde financiële en technische bijstand, indien zij redelijke gronden hebben om aan te nemen dat de apparatuur, technologie of software niet zal worden gebruikt voor binnenlandse repressie door de Russische regering, overheidsorganen, -bedrijven of -instanties, of door natuurlijke of rechtspersonen of entiteiten die namens deze of op hun aanwijzing handelen. De betrokken lidstaat stelt de andere lidstaten en de Commissie van elke op grond van dit lid verleende toestemming in kennis binnen vier weken na het verlenen van de toestemming. 3.   In afwijking van lid 1 kunnen de bevoegde autoriteiten van de lidstaten, op door hen passend geachte voorwaarden, toestemming verlenen voor de verkoop, de levering, de overdracht, de uitvoer of de verlening van de daarin genoemde diensten, nadat zij hebben vastgesteld dat dit noodzakelijk is voor: a) het functioneren van diplomatieke en consulaire vertegenwoordigingen van de Unie, de lidstaten of partnerlanden in Rusland, waaronder delegaties, ambassades en missies, of internationale organisaties in Rusland die bescherming genieten op grond van het internationaal recht; b) het verlenen van elektronischecommunicatiediensten door telecommunicatie-exploitanten van de Unie die nodig zijn voor de exploitatie, het onderhoud en de beveiliging, met inbegrip van cyberbeveiliging, van elektronischecommunicatiediensten in Rusland, in Oekraïne, in de Unie, tussen Rusland en de Unie en tussen Oekraïne en de Unie, of voor datacentrumdiensten in de Unie. De betrokken lidstaat stelt de andere lidstaten en de Commissie van elke op grond van dit lid verleende toestemming in kennis binnen vier weken na het verlenen van de toestemming. 4.   De Unie neemt de nodige maatregelen om te bepalen welke voorwerpen onder dit artikel moeten vallen. Artikel 8 1.   Vorderingen in verband met contracten of andere transacties aan de uitvoering waarvan, direct of indirect, geheel of gedeeltelijk, afbreuk is gedaan door de maatregelen die op grond van dit besluit zijn ingesteld, met inbegrip van vorderingen tot schadeloosstelling of soortgelijke vorderingen, zoals een vordering tot schuldvergelijking of een garantievordering, met name een vordering tot verlenging of uitbetaling van een obligatie, garantie of contragarantie, met name een financiële garantie of contragarantie, ongeacht de vorm hiervan, worden niet toegewezen indien deze vorderingen worden ingesteld door: a) in de bijlage vermelde natuurlijke personen of rechtspersonen, entiteiten of lichamen; b) natuurlijke of rechtspersonen, entiteiten of lichamen die handelen voor rekening of ten behoeve van een van de in punt a) bedoelde natuurlijke of rechtspersonen, entiteiten of lichamen. 2.   In procedures waartoe een vordering aanleiding geeft, wordt het bewijs dat de vordering niet op grond van lid 1 moet worden afgewezen, geleverd door de eisende natuurlijke of rechtspersoon, de eisende entiteit of het eisende lichaam. 3.   Dit artikel geldt onverminderd het recht van de in lid 1 bedoelde natuurlijke personen en rechtspersonen, entiteiten en lichamen op toetsing door de rechter van de rechtmatigheid van de niet-nakoming van de contractuele verplichtingen in overeenstemming met dit besluit. Artikel 9 Het is verboden bewust en opzettelijk deel te nemen aan activiteiten die tot doel of tot gevolg hebben dat de verbodsbepalingen van dit besluit worden omzeild. Artikel 10 Ten behoeve van een maximaal effect van de in dit besluit opgenomen maatregelen moedigt de Unie derde landen aan beperkende maatregelen in de zin van de in dit besluit opgenomen maatregelen te treffen. Artikel 11 Dit besluit is van toepassing tot en met 28 mei 2025. Dit besluit wordt voortdurend getoetst. Het wordt verlengd of zo nodig gewijzigd, indien de Raad van oordeel is dat de doelstellingen ervan niet zijn verwezenlijkt. De in artikel 2, lid 7, bedoelde uitzonderingen op artikel 2, leden 1 en 2, worden op gezette tijden, en wel ten minste om de twaalf maanden, of op dringend verzoek van een lidstaat, de hoge vertegenwoordiger of de Commissie na een ingrijpende verandering in de omstandigheden, geëvalueerd. Artikel 12 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 27 mei 2024. Voor de Raad De voorzitter J. BORRELL FONTELLES ( 1 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlĳke personen in verband met de verwerking van persoonsgegevens door de instellingen, organen en instanties van de Unie en betreffende het vrĳe verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). BIJLAGE LIJST VAN IN ARTIKEL 1, LID 1, EN ARTIKEL 2, LID 1, BEDOELDE NATUURLIJKE PERSONEN EN RECHTSPERSONEN, ENTITEITEN EN LICHAMEN A.   Natuurlijke personen Naam Identificatiegegevens Redenen Datum van plaatsing op de lijst 1. Nikolai Pavlovich DUBOVIK (Николай Павлович ДУБОВИК) Functie: waarnemend rechter bij het Hooggerechtshof van de Russische Federatie Nationaliteit: Russisch Geslacht: mannelijk Nikolai Pavlovich Dubovik is waarnemend rechter bij het Hooggerechtshof van de Russische Federatie. In die functie heeft hij geweigerd het beroep in cassatie van Aleksej Navalny tegen het vonnis in het “laster ten opzichte van een veteraan”-proces in overweging te nemen. Zo heeft hij Aleksej Navalny politiek in diskrediet gebracht vóór het constitutionele referendum van 2020 in Rusland. Nikolai Pavlovich Dubovik is derhalve verantwoordelijk voor ernstige mensenrechtenschendingen in Rusland door de vrijheid van mening en meningsuiting te schenden. 27.5.2024 2. Eduard Borisovich ERDYNIEV (Эдуард Борисович ЭРДЫНИЕВ) Functie: waarnemend rechter bij het Hooggerechtshof van de Russische Federatie Nationaliteit: Russisch Geslacht: mannelijk Eduard Borisovich Erdyniev is waarnemend rechter bij het Hooggerechtshof van de Russische Federatie. In die functie heeft hij geweigerd het beroep in cassatie van Aleksej Navalny tegen de beslissing om diens voorwaardelijke straf om te zetten in een volwaardige straf, in overweging te nemen. Bijgevolg werd Aleksej Navalny schuldig bevonden en werd hij jaren later opgesloten in een zwaarbewaakte strafkolonie om hem te beletten politieke activiteiten uit te oefenen. Eduard Borisovich Erdyniev is derhalve verantwoordelijk voor ernstige mensenrechtenschendingen in Rusland door de vrijheid van mening en meningsuiting te schenden. 27.5.2024 3. Andrey Vladimirovich FEDOROV (Андрей Владимирович ФЕДОРОВ/ФЁДОРОВ) Functie: rechter bij de districtsrechtbank van Kirovsky in Tomsk Nationaliteit: Russisch Geslacht: mannelijk Andrey Vladimirovich Fedorov is een Russische rechter bij de districtsrechtbank van Kirovsky in Tomsk. In die functie heeft hij geweigerd de klacht in behandeling te nemen over de laksheid van de ambtenaren van de onderzoekscommissie van de Russische Federatie in de oblast Tomsk betreffende de vergiftiging van Aleksej Navalny. Zijn beslissing heeft geresulteerd in de opsluiting van Aleksej Navalny. Andrey Vladimirovich Fedorov is derhalve verantwoordelijk voor activiteiten die de rechtsstaat in Rusland ernstig ondermijnen. 27.5.2024 4. Ekaterina Vasilevna FEDOTOVA (NAUMOVA) (Екатерина Васильевна ФЕДОТОВА (НАУМОВА)) Functie: vertegenwoordigster van het Russische Ministerie van Binnenlandse Zaken voor de stad Chimki in de oblast Moskou Geboortedatum: 6.11.1995 Nationaliteit: Russisch Geslacht: vrouwelijk Ekaterina Vasilevna Fedotova (Naumova) werkt bij de vertegenwoordiging van het Ministerie van Binnenlandse Zaken van Rusland voor de stad Chimki in de oblast Moskou. In die functie heeft zij op 18 januari 2021 deelgenomen aan de rechtszitting die in een politiekantoor werd georganiseerd en heeft zij gevraagd om de verlenging van de wederrechtelijke vrijheidsberoving van Aleksej Navalny met dertig dagen. Ekaterina Vasilevna Fedotova (Naumova) is derhalve verantwoordelijk voor ernstige mensenrechtenschendingen in Rusland door de vrijheid van mening en meningsuiting te schenden. 27.5.2024 5. Inna Alexandrovna FESENKO (Инна Александровна ФЕСЕНКО) Functie: rechter bij de districtsrechtbank van Kirovsky in Tomsk Geboortedatum: 22.12.1968 Nationaliteit: Russisch Geslacht: vrouwelijk Inna Alexandrovna Fesenko is een Russische rechter die werkt bij de districtsrechtbank van Kirovsky in Tomsk. In haar functie heeft zij tweemaal klachten over de laksheid van de verkeerspolitie van Tomsk in verband met de vergiftiging van Aleksej Navalny afgewezen. Voorts had ze het gewezen hoofd van het hoofdkwartier van Navalny’s organisatie in Tomsk, Ksenia Fadeeva, verboden bepaalde daden te stellen. Inna Alexandrovna Fesenko is derhalve verantwoordelijk voor activiteiten die de rechtsstaat in Rusland ernstig ondermijnen. 27.5.2024 6. Ekaterina Viktorovna GALYAUTDINOVA (Екатерина Викторовна ГАЛЯУТДИНОВА) Functie: rechter bij de districtsrechtbank van Kirovsky in de stad Tomsk Geboortedatum: 1969 Nationaliteit: Russisch Geslacht: vrouwelijk Ekaterina Viktorovna Galyautdinova is een Russische rechter bij de districtsrechtbank van Kirovsky in de stad Tomsk. In die functie heeft zij tweemaal klachten over de laksheid van de verkeerspolitie van Tomsk in verband met het onderzoek naar de vergiftiging van Aleksej Navalny afgewezen. Ekaterina Viktorovna Galyautdinova is derhalve verantwoordelijk voor activiteiten die de rechtsstaat in Rusland ernstig ondermijnen. 27.5.2024 7. Dmitry Evgenevich PANKRATOV (Дмитрий Евгеньевич ПАНКРАТОВ) Functie: hoofdonderzoeker van de militaire hoofdonderzoeksafdeling van de onderzoekscommissie van de Russische Federatie, kolonel van justitie Geboortedatum: 29.12.1967 Nationaliteit: Russisch Geslacht: mannelijk Dmitry Evgenevich Pankratov is hoofdonderzoeker van de militaire hoofdonderzoeksafdeling van de onderzoekscommissie van de Russische Federatie. In die functie heeft hij geweigerd een onderzoek te starten naar de moordpoging op Aleksej Navalny, na de vergiftiging van Navalny met het zenuwgas novitsjok. Dmitry Evgenevich Pankratov is derhalve verantwoordelijk voor activiteiten die de rechtsstaat in Rusland ernstig ondermijnen. 27.5.2024 8. Evgeniy Borisovich RASTORGUEV (Евгений Борисович РАСТОРГУЕВ) Functie: waarnemend rechter bij het 9e arbitragehof van beroep, Rusland Geboortedatum: 20.8.1970 Geboorteplaats: oblast Vladimir, voormalige USSR (nu Russische Federatie) Nationaliteit: Russisch Geslacht: mannelijk Evgeniy Borisovich Rastorguev is waarnemend rechter bij het 9e arbitragehof van beroep, Rusland. In die functie heeft hij de vordering van het bedrijf “Druzhba Narodov” tegen Aleksej Navalny toegewezen. Aleksej Navalny had in zijn onderzoek beweerd dat het bedrijf betrokken is bij georganiseerde corruptie met de Russische Nationale Garde (Rosgvardia). Evgeniy Borisovich Rastorguev is derhalve verantwoordelijk voor ernstige mensenrechtenschendingen in Rusland door de vrijheid van mening en meningsuiting te schenden, en voor activiteiten die de rechtsstaat in Rusland ernstig ondermijnen. 27.5.2024 9. Alexander Sergeevich ERMOLENKO (Александр Сергеевич ЕРМОЛЕНКО) Functie: hoofd van kantoor nr. 15 van de federale overheidsinstelling “Inspectie van de Strafuitvoeringsinstellingen van de directie van de Federale Penitentiaire Dienst in de stad Moskou” Geboortedatum: 11.11.1993 Nationaliteit: Russisch Geslacht: mannelijk Alexander Sergeevich Ermolenko is hoofd van kantoor nr. 15 van de federale overheidsinstelling “Inspectie van de Strafuitvoeringsinstellingen van de directie van de Federale Penitentiaire Dienst in de stad Moskou”. In die functie heeft hij de omzetting van de voorwaardelijke straf van Aleksej Navalny in een vrijheidsstraf gesteund tijdens de hoorzitting in de “Yves Rocher-zaak”. Alexander Sergeevich Ermolenko is derhalve verantwoordelijk voor ernstige mensenrechtenschendingen in Rusland door de vrijheid van mening en meningsuiting te schenden. 27.5.2024 10. Irina Geroldovna KIM (Ирина Герольдовна КИМ) Functie: rechter bij de rechtbank van de stad Kovrov in de oblast Vladimir Geboortedatum: 14.8.1978 Nationaliteit: Russisch Geslacht: vrouwelijk Irina Geroldovna Kim is rechter bij de rechtbank van de stad Kovrov in de oblast Vladimir. Sinds 2022 was zij rechtstreeks betrokken bij het creëren en handhaven van uiterst wrede omstandigheden voor Aleksej Navalny door herhaaldelijk diens klachten betreffende zijn behandeling tegen de strafkolonie IK-6, waar hij een straf uitzat als gevolg van politiek gemotiveerde vervolging, af te wijzen. Irina Geroldovna Kim is bijgevolg verantwoordelijk voor ernstige mensenrechtenschendingen in Rusland, waaronder foltering en andere wrede, onmenselijke of vernederende behandelingen of bestraffingen, willekeurige detentie, en de systematische schending van de vrijheid van mening en meningsuiting. 27.5.2024 11. Kirill Sergeevich NIKIFOROV (Кирилл Сергеевич НИКИФОРОВ) Functie: rechter bij de rechtbank van de stad Kovrov in de oblast Vladimir Geboortedatum: 14.3.1992 Nationaliteit: Russisch Geslacht: mannelijk Kirill Sergeevich Nikiforov is rechter bij de rechtbank van de stad Kovrov in de oblast Vladimir. Sinds 2022 rechtstreeks betrokken bij het creëren en handhaven van uiterst wrede leefomstandigheden voor Aleksej Navalny door herhaaldelijk diens klachten betreffende zijn behandeling tegen de strafkolonie IK-6, waar hij een straf van twaalf jaar uitzat als gevolg van politiek gemotiveerde vervolging, af te wijzen. Kirill Sergeevich Nikiforov is bijgevolg verantwoordelijk voor ernstige mensenrechtenschendingen in Rusland, waaronder foltering, en andere wrede, onmenselijke of vernederende behandelingen of bestraffingen, willekeurige detentie, en de systematische schending van de vrijheid van mening en meningsuiting. 27.5.2024 12. Sergey Vladimirovich BLINOV (Сергей Владимирович БЛИНОВ) Functie: rechter bij de districtsrechtbank van Leninsky in Kirov Nationaliteit: Russisch Geslacht: mannelijk Sergey Vladimirovich Blinov is rechter bij de districtsrechtbank van Leninsky in Kirov. In 2013 heeft hij Aleksej Navalny en zakenman Pyotr Ofitserov veroordeeld tot gevangenisstraffen van respectievelijk vijf en vier jaar voor verduistering in de politiek gemotiveerde “Kirovles-zaak”. Daarnaast kregen ze elk een boete van 500 000  roebel. Sergey Vladimirovich Blinov is derhalve verantwoordelijk voor ernstige mensenrechtenschendingen in Rusland door de vrijheid van mening en meningsuiting te schenden. 27.5.2024 13. Evgeny Vladimirovich BORISOV (Евгений Владимирович БОРИСОВ) Functie: rechter bij de districtsrechtbank van Nikulinsky in Moskou Nationaliteit: Russisch Geslacht: mannelijk Evgeny Vladimirovich Borisov is rechter bij de districtsrechtbank van Nikulinsky in Moskou. In 2015 heeft hij in de politiek gemotiveerde “Kirovles-zaak” de vordering van het bedrijf Kirovles om 16 miljoen roebel schadevergoeding te verhalen op Aleksej Navalny en twee andere verweerders, toegewezen. Evgeny Vladimirovich Borisov is derhalve verantwoordelijk voor ernstige mensenrechtenschendingen in Rusland door de vrijheid van mening en meningsuiting te schenden. 27.5.2024 14. Tatyana Stanislavovna DODONOVA (Татьяна Станиславовна ДОДОНОВА) Functie: rechter bij de rechtbank van de stad Moskou Nationaliteit: Russisch Geslacht: vrouwelijk Tatyana Stanislavovna Dodonova is rechter bij de rechtbank van de stad Moskou. In 2014 heeft zij in de “Yves Rocher-zaak” geoordeeld dat de rechterlijke beslissing om Aleksej Navalny onder huisarrest te plaatsen legaal was. Zij is systematisch betrokken geweest bij zaken tegen burgers van de Russische Federatie die oppositie hebben gevoerd tegen het politiek regime in Rusland, door personen te arresteren in verband met de protesten in Moskou van 2019. Tatyana Stanislavovna Dodonova is derhalve verantwoordelijk voor ernstige mensenrechtenschendingen in Rusland door de vrijheid van mening en meningsuiting te schenden. 27.5.2024 15. Elena Sergeevna ASTAKHOVA (Елена Сергеевна АСТАХОВА) Functie: rechter bij de districtsrechtbank van Golovinsk in Moskou Geboortedatum: 30.3.1978 Nationaliteit: Russisch Geslacht: vrouwelijk Identiteitsnummer: 45 01 525454 Fiscaal identificatienummer (ИНН): 7703204586 Als rechter bij de districtsrechtbank van Golovinsk in Moskou heeft Elena Sergeevna Astakhova de vooraanstaande mensenrechtenverdediger en medevoorzitter van “Memorial”, Oleg Orlov, wegens het veroordelen van de aanvalsoorlog van Rusland tegen Oekraïne een gevangenisstraf van tweeënhalf jaar in een strafkolonie met een algemeen strafregime opgelegd, op grond van politiek gemotiveerde aanklachten. De 70-jarige Oleg Orlov is een van de meest gerespecteerde en oudste mensenrechtenverdedigers in Rusland en een van de leiders van het Memorial Human Rights Defence Center (HRDC “Memorial”), dat in 2022 de Nobelprijs voor de Vrede heeft gewonnen en dat is opgeheven in het kader van de systematische en wijdverbreide onderdrukking van de vrijheid van meningsuiting, vreedzame vergadering en vereniging in Rusland. Oleg Orlov werd beschuldigd van en veroordeeld voor het zogenaamd “in diskrediet brengen” van het Russische leger na de publicatie van een opiniestuk tegen de aanvalsoorlog van Rusland in de Franse media. Elena Sergeevna Astakhova is derhalve verantwoordelijk voor ernstige mensenrechtenschendingen in Rusland door de vrijheid van mening en meningsuiting te schenden. 27.5.2024 16. Olesya Yurievna VOROBYOVA (Олеся Юрьевна ВОРОБЬЕВА) Functie: openbaar aanklager Geboortedatum: 4.6.1981 Als aanklager in de op grond van politiek gemotiveerde aanklachten gevoerde rechtszaak tegen de vooraanstaande mensenrechtenverdediger Oleg Orlov heeft Olesya Yurievna Vorobyova een gevangenisstraf van 2 jaar en 11 maanden gevraagd, met als argument dat Orlovs opiniestuk tegen de Russische aanvalsoorlog tegen Oekraïne gemotiveerd was door “ideologische vijandigheid en haat”. De 70-jarige Oleg Orlov is een van de meest gerespecteerde en oudste mensenrechtenverdedigers in Rusland en een van de leiders van het Memorial Human Rights Defence Center (HRDC “Memorial”), dat in 2022 de Nobelprijs voor de Vrede heeft gewonnen en dat is opgeheven in het kader van de systematische en wijdverbreide onderdrukking van de vrijheid van meningsuiting, vreedzame vergadering en vereniging in Rusland. Oleg Orlov werd beschuldigd van en veroordeeld voor het zogenaamd “in diskrediet brengen” van het Russische leger na de publicatie van een opiniestuk tegen de aanvalsoorlog van Rusland in de Franse media. Olesya Yurievna Vorobyova is derhalve verantwoordelijk voor ernstige mensenrechtenschendingen in Rusland door de vrijheid van mening en meningsuiting te schenden. 27.5.2024 17. Ilya Andreevich SAVCHENKO (Илья Андреевич САВЧЕНКО) Functie: onderzoeker van het onderzoeksdepartement van Tver (onderzoekscommissie van de Russische Federatie) Geboortedatum: 18.6.1997 Geboorteplaats: Rtishchevo — regio Saratov, Russische Federatie Nationaliteit: Russisch Geslacht: mannelijk Als onderzoeker bij de onderzoekscommissie van de Russische federatie was Ilya Andreevich Savchenko belast met de zaak van Oleg Orlov en heeft hij bijgedragen tot Orlovs inbeschuldigingstelling voor het publiceren van een opiniestuk tegen de Russische aanvalsoorlog tegen Oekraïne. Ilya Andreevich Savchenko’s conclusie was dat Orlov het artikel had gepubliceerd, gedreven door “ideologische vijandigheid tegen traditionele Russische spirituele, morele en patriottische waarden” en uit haat ten opzichte van de sociale groep “Russische militairen”. Onderzoeker Ilya Andreevich Savchenko is derhalve verantwoordelijk voor ernstige mensenrechtenschendingen in Rusland door de vrijheid van mening en meningsuiting te schenden. 27.5.2024 18. Oksana Vasilyevna DEMYASHEVA (Оксана Васильевна ДЕМЯШЕВА) Functie: rechter bij de districtsrechtbank van Vasileostrovsky in Sint-Petersburg Geboortedatum: 10.3.1980 Nationaliteit: Russisch Geslacht: vrouwelijk Als rechter bij de districtsrechtbank van Vasileostrovsky in Sint-Petersburg heeft Oksana Vasilyevna Demyasheva Alexandra Skochilenko, een kunstenares, veroordeeld tot een gevangenisstraf van zeven jaar op grond van politiek gemotiveerde aanklachten omdat zij zogenaamd “nepnieuws” over het Russische leger had verspreid. Skochilenko werd gearresteerd wegens het vervangen van prijskaartjes door anti-oorlogklevertjes in een supermarkt. Zij was een van de eerste personen die werd beschuldigd op grond van de toen pas goedgekeurde strafwet betreffende het verbod op zogenaamd “nepnieuws” over het Russische leger, waarbij haar proces ruime publieke belangstelling kende wegens de ongekende druk die Skochilenko ondervond vanwege het gevangenisbestuur, de rechter en de aanklager. Oksana Vasilyevna Demyasheva is derhalve verantwoordelijk voor ernstige mensenrechtenschendingen in Rusland door de vrijheid van mening en meningsuiting te schenden. 27.5.2024 19. AlexanderYurievich GLADYSHEV (Александр Юрьевич ГЛАДЫШЕВ) Functie: Aanklager bij het openbaar ministerie van Sint-Petersburg Geboortedatum: 28.10.1994 Nationaliteit: Russisch Geslacht: mannelijk Als openbaar aanklager van het openbaar ministerie van Sint-Petersburg heeft Alexander Yurievich Gladyshev een gevangenisstraf van acht jaar gevraagd voor Alexandra Skochilenko, een kunstenares, op politiek gemotiveerde beschuldiging van het verspreiden van “nepnieuws” over het leger, nadat ze was gearresteerd voor het vervangen van prijskaartjes door anti-oorlogklevertjes in een supermarkt. Skochilenko was een van de eerste personen die werd beschuldigd op grond van de toen pas goedgekeurde strafwet betreffende het verbod op zogenaamd “nepnieuws” over het Russische leger, waarbij haar proces ruime publieke belangstelling kende wegens de ongekende druk die Skochilenko ondervond vanwege het gevangenisbestuur, de rechter en de aanklager. Alexander Yurievich Gladyshev is derhalve verantwoordelijk voor ernstige mensenrechtenschendingen in Rusland door de vrijheid van mening en meningsuiting te schenden. 27.5.2024 B.   Rechtspersonen, entiteiten en lichamen Naam Identificatiegegevens Redenen Datum van plaatsing op de lijst “1. FEDERALE PENITENTIAIRE DIENST VAN DE RUSSISCHE FEDERATIE (FSIN) ФЕДЕРАЛЬНАЯ СЛУЖБА ИСПОЛНЕНИЯ НАКАЗАНИЙ (ФСИН) (RU) Adres: Zhitnaya Street 14 Yakimanka District, Central Administrative Okrug, Moscow (Moskou, Russische Federatie) Website: http://www.fsin.su/eng De Federale Penitentiaire Dienst van de Russische Federatie (FSIN) is een federaal agentschap dat onder toezicht staat van het Russische Ministerie van Justitie. FSIN is de federale autoriteit voor de detentie van verdachte en veroordeelde personen, evenals voor de beveiliging en het onderhoud van gevangenissen in Rusland, het gevangenentransport en rehabilitatieprogramma’s. FSIN is bijgevolg de centrale autoriteit belast met het beheer van het Russische gevangeniswezen, dat bekendstaat voor wijdverspreid en systematisch misbruik tegen en mishandeling van politieke gevangenen in Rusland. Als federaal agentschap is FSIN verantwoordelijk voor de strafkolonies waar Russisch oppositiepoliticus Aleksej Navalny op grond van politiek gemotiveerde aanklachten werd vastgehouden en waar hij op 16 februari 2024 uiteindelijk is overleden. Tijdens zijn gevangenschap werd Aleksej Navalny mishandeld in de vorm van eenzame opsluiting in een strafcel en onderging hij wrede, onmenselijke en onterende behandelingen, wat tot een ernstige verslechtering van zijn gezondheid heeft geleid. Andere politieke gevangenen die in het Russische gevangeniswezen onder gelijkaardige erbarmelijke omstandigheden werden vastgehouden, ondergaan misbruik en mishandeling met de bedoeling hen zowel fysiek als mentaal te breken. FSIN is derhalve verantwoordelijk voor ernstige mensenrechtenschendingen in Rusland, waaronder foltering en andere wrede, onmenselijke en onterende behandelingen of straffen. 27.5.2024 ELI: http://data.europa.eu/eli/dec/2024/1484/oj ISSN 1977-0758 (electronic edition)",
  "source": "EUR LEX"
}