{
  "url": "http://www.w3.org/1999/xhtml\"><!--",
  "content": "L_202501145NL.000101.fmx.xml Publicatieblad van de Europese Unie NL L-serie 2025/1145 11.6.2025 UITVOERINGSVERORDENING (EU) 2025/1145 VAN DE COMMISSIE van 10 juni 2025 betreffende uitzonderlijke steunmaatregelen voor de sectoren melk en varkensvlees in Duitsland DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 220, lid 1, eerste alinea, punt a), Overwegende hetgeen volgt: (1) Op 10 januari 2025 heeft Duitsland een uitbraak van mond-en-klauwzeer (“de uitbraak”) in de deelstaat Brandenburg bevestigd en gemeld. De getroffen soorten waren waterbuffels (runderen van de soort Bubalus bubalis ). (2) Duitsland heeft onmiddellijk en op efficiënte wijze alle noodzakelijke diergezondheids- en veterinaire maatregelen genomen die vereist waren overeenkomstig Verordening (EU) 2016/429 van het Europees Parlement en de Raad ( 2 ) en Gedelegeerde Verordening (EU) 2020/687 van de Commissie ( 3 ) . (3) Duitsland heeft met name maatregelen genomen op het gebied van bestrijding, monitoring en preventie en beschermings- en bewakingszones (“gereglementeerde zones”) ingesteld op grond van de Uitvoeringsbesluiten (EU) 2025/87 ( 4 ) , (EU) 2025/186 ( 5 ) en (EU) 2025/323 ( 6 ) van de Commissie. (4) Voorts heeft Duitsland in de betrokken gereglementeerde zones enkele aanvullende preventieve maatregelen uitgevoerd om de verspreiding van mond-en-klauwzeer en de verdere verstoring van de handel in Duitsland en daarbuiten te voorkomen. De deelstaat Brandenburg heeft met name een algemeen verbod (“standstilbepaling”) op het vervoer van runderen, varkens, schapen, geiten en kameelachtigen op zijn grondgebied opgelegd van 10 tot en met 17 januari 2025. (5) Duitsland heeft de Commissie ervan in kennis gesteld dat de noodzakelijke gezondheids- en veterinaire maatregelen die werden genomen om de ziekte in te dammen en uit te roeien, nadelig waren voor een groot aantal marktdeelnemers en dat die marktdeelnemers inkomstenverliezen hebben geleden die niet in aanmerking komen voor een financiële bijdrage van de Unie op grond van Verordening (EU) 2021/690 van het Europees Parlement en de Raad ( 7 ) . (6) Op 28 februari 2025 heeft de Commissie van Duitsland een formeel verzoek op grond van artikel 220, lid 3, van Verordening (EU) nr. 1308/2013 ontvangen tot cofinanciering van bepaalde uitzonderlijke maatregelen voor de uitbraak op 10 januari 2025. (7) De uitvoering van de in de overwegingen 3 en 4 bedoelde diergezondheids- en veterinaire maatregelen heeft geleid tot enerzijds een verlies aan geproduceerde rauwe melk, die niet kon worden geleverd als gevolg van verplaatsingsbeperkingen, en anderzijds een waardeverlies van mestvarkens die om dezelfde redenen niet bij normaal handelsgewicht konden worden geslacht. (8) Overeenkomstig artikel 220, lid 5, van Verordening (EU) nr. 1308/2013 cofinanciert de Unie 60 % van de uitgaven van Duitsland voor de uitzonderlijke marktondersteuningsmaatregelen in kwestie. Na doorlichting van het verzoek van Duitsland in verband met de uitbraak moet de Commissie de maximumhoeveelheden vaststellen die per uitzonderlijke marktondersteuningsmaatregel in aanmerking komen voor financiering. (9) Om elk risico op overcompensatie te voorkomen, moeten de maximumbedragen en het forfaitaire bedrag van de cofinanciering op technische en economische studies of op boekhoudkundige documenten worden gebaseerd en worden vastgesteld op een niveau dat voor een maximaal aantal dieren en een maximale hoeveelheid kilogram rauwe melk passend is. (10) Om elk risico op dubbele financiering uit te sluiten, mogen de geleden verliezen van begunstigden niet zijn gecompenseerd door middel van staatssteun of via een verzekering en moet de cofinanciering van de Unie in het kader van deze verordening beperkt blijven tot subsidiabele dieren en producten waarvoor geen financiële bijdrage van de Unie is ontvangen in het kader van Verordening (EU) 2021/690. (11) De reikwijdte en de duur van de uitzonderlijke marktondersteuningsmaatregelen waarin deze verordening voorziet, moeten beperkt blijven tot hetgeen strikt noodzakelijk is om de markt te ondersteunen. Met name mogen de uitzonderlijke marktondersteuningsmaatregelen alleen van toepassing zijn op de productie van rauwe melk en varkensvlees in de bedrijven in de gereglementeerde zones en voor de duur van de diergezondsheids- en veterinaire maatregelen die in de wetgeving van de Unie en van Duitsland zijn vastgesteld met betrekking tot de uitbraak. (12) Om voor de nodige flexibiliteit te zorgen in het geval dat het aantal dieren en de hoeveelheid producten die in aanmerking komen voor compensatie, verschillen van de in deze verordening vastgestelde maximale aantallen, die zijn gebaseerd op ramingen, kan de compensatie binnen bepaalde grenzen worden aangepast, zolang het maximale bedrag van door de Unie gecofinancierde uitgaven in acht wordt genomen. (13) Om de doeltreffendheid van deze uitzonderlijke maatregel te waarborgen, moeten de begunstigden snel financiële noodhulp krijgen. Daarnaast moet worden gezorgd voor een tijdige monitoring van de begroting en voor een actuele follow-up en een efficiënt gebruik van de landbouwreserve, waardoor die reserve zo optimaal mogelijk kan worden ingezet en de capaciteit vergroot om snel op opkomende crises te reageren. Daarom is het passend een subsidiabiliteitsdatum vast te stellen voor de betaling door de lidstaten van deze steun aan de begunstigden. Betalingen die na die datum worden verricht, moeten worden geacht niet in aanmerking te komen voor financiering door de Unie. (14) De Unie mag de uitgaven die Duitsland in het kader van deze uitzonderlijke maatregel doet, dan ook enkel financieren indien de betrokken uitgaven binnen een bepaalde subsidiabiliteitstermijn zijn verricht. De steun voor deze uitzonderlijke maatregel moet derhalve uiterlijk op 30 november 2025 worden betaald. (15) Aangezien na 30 november 2025 verrichte betalingen onder geen enkel beding als subsidiabel kunnen worden beschouwd, is artikel 5, lid 2, van Gedelegeerde Verordening (EU) 2022/127 van de Commissie ( 8 ) , dat voorziet in een evenredige verlaging van de na de uiterste datum verrichte maandelijkse betalingen, niet van toepassing. (16) Om de subsidiabiliteit en de juistheid van de betalingen te waarborgen, moet Duitsland voorafgaande controles verrichten. (17) Om ervoor te zorgen dat Duitsland de in deze verordening vastgestelde maatregelen onmiddellijk kan toepassen, moet deze verordening in werking treden op de derde dag na die van de bekendmaking ervan in het Publicatieblad van de Europese Unie . (18) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 De Unie cofinanciert 60 % van de door Duitsland verrichte uitgaven voor de ondersteuning van de markt van melk en varkensvlees, die ernstig werd getroffen door de uitbraak van mond-en-klauwziekte die Duitsland op 10 januari 2025 heeft gedetecteerd en gemeld. Artikel 2 1.   De door Duitsland gedane uitgaven komen slechts voor cofinanciering door de Unie in aanmerking: (a) voor de duur van de toepassing van de diergezondheids- en veterinaire maatregelen die zijn vastgesteld in de in de bijlage opgenomen wetgeving van de Unie en Duitsland en die betrekking hebben op de uitbraak op 10 januari 2025, en (b) voor de runder- en varkensbedrijven die zijn onderworpen aan de diergezondheids- en veterinaire maatregelen en zich bevinden in de zones als bedoeld in de in de bijlage opgenomen wetgeving van de Unie (“de gereglementeerde zones”), en (c) indien zij uiterlijk op 30 november 2025 door Duitsland aan de begunstigden zijn betaald, en (d) indien voor het dier of product, voor de in punt a) bedoelde periode van de uitbraak geen compensatie door middel van staatssteun of via een verzekering is betaald en geen financiële bijdrage van de Unie in het kader van Gedelegeerde Verordening (EU) 2021/690 is ontvangen. 2.   De uitgaven die Duitsland na 30 november 2025 verricht, ongeacht het aandeel dat ze vertegenwoordigen, komen niet in aanmerking voor financiering door de Unie. Artikel 3 1.   De maximale cofinanciering van de Unie bedraagt 4 769 278 EUR en wordt als volgt uitgesplitst: (a) voor verliezen in verband met niet-geleverde rauwe melk die is geproduceerd in bedrijven in de gereglementeerde zones, tot maximaal 1 574 640 kg melk van GN-code 0401 20 99 ; (b) voor verliezen in verband met verlengde opfok- en afmestperioden van varkens in de gereglementeerde zones, tot maximaal 120 000 varkens van GN-code 0103 92 19 . 2.   Wanneer de voor compensatie in aanmerking komende hoeveelheid rauwe melk of het voor compensatie in aanmerking komende aantal dieren hoger is dan de maximale hoeveelheid kilogram rauwe melk of het maximale aantal dieren als bedoeld in lid 1, kunnen de voor cofinanciering door de Unie in aanmerking komende uitgaven worden aangepast per post en kunnen deze hoger liggen dan de bedragen die voortvloeien uit de toepassing van de maximale aantallen per post, op voorwaarde dat het totale bedrag aan aanpassingen lager blijft dan 20 % van het in lid 1 bedoelde maximumbedrag van de door de Unie gecofinancierde uitgaven. Artikel 4 Duitsland verricht administratieve controles en controles ter plaatse overeenkomstig de artikelen 59 en 60 van Verordening (EU) 2021/2116 van het Europees Parlement en de Raad ( 9 ) . Duitsland verifieert met name: (a) of de indiener van de steunaanvraag in aanmerking komt voor steun; (b) voor elke in aanmerking komende aanvrager: de subsidiabiliteit, de hoeveelheid en de waarde van het werkelijke productieverlies; (c) of de in aanmerking komende aanvragers geen financiering uit andere bronnen hebben ontvangen om de in artikel 2 van deze verordening bedoelde verliezen te compenseren. Voor de in aanmerking komende aanvragers voor wie de administratieve controles zijn voltooid, kan de steun worden betaald zonder te wachten op de voltooiing van alle controles, met name van de controles bij aanvragers die voor een controle ter plaatse zijn geselecteerd. Alle controles ter plaatse vinden echter uiterlijk zes maanden na de betalingen plaats. In de gevallen waarin de subsidiabiliteit van een aanvrager niet wordt bevestigd, wordt de steun teruggevorderd en worden sancties toegepast overeenkomstig artikel 59, lid 1, van Verordening (EU) 2021/2116. Artikel 5 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 juni 2025. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 , ELI: http://data.europa.eu/eli/reg/2013/1308/oj . ( 2 ) Verordening (EU) 2016/429 van het Europees Parlement en de Raad van 9 maart 2016 betreffende overdraagbare dierziekten en tot wijziging en intrekking van bepaalde handelingen op het gebied van diergezondheid (“diergezondheidswetgeving”) ( PB L 84 van 31.3.2016, blz. 1 , ELI: http://data.europa.eu/eli/reg/2016/429/oj ). ( 3 ) Gedelegeerde Verordening (EU) 2020/687 van de Commissie van 17 december 2019 tot aanvulling van Verordening (EU) 2016/429 van het Europees Parlement en de Raad wat regels voor de preventie en bestrijding van bepaalde in de lijst opgenomen ziekten betreft ( PB L 174 van 3.6.2020, blz. 64 , ELI: http://data.europa.eu/eli/reg_del/2020/687/oj ). ( 4 ) Uitvoeringsbesluit (EU) 2025/87 van de Commissie van 13 januari 2025 tot vaststelling van bepaalde tijdelijke noodmaatregelen in verband met mond-en-klauwzeer in Duitsland ( PB L, 2025/87, 14.1.2025, ELI: http://data.europa.eu/eli/dec_impl/2025/87/oj ). ( 5 ) Uitvoeringsbesluit (EU) 2025/186 van de Commissie van 24 januari 2025 tot vaststelling van bepaalde noodmaatregelen in verband met mond-en-klauwzeer in Duitsland en tot intrekking van Uitvoeringsbesluit (EU) 2025/87 ( PB L, 2025/186, 28.1.2025, ELI: http://data.europa.eu/eli/dec_impl/2025/186/oj ). ( 6 ) Uitvoeringsbesluit (EU) 2025/323 van de Commissie van 11 februari 2025 tot vaststelling van bepaalde noodmaatregelen in verband met mond-en-klauwzeer in Duitsland en tot intrekking van Uitvoeringsbesluit (EU) 2025/186 ( PB L, 2025/323, 12.2.2025, ELI: http://data.europa.eu/eli/dec_impl/2025/323/oj ). ( 7 ) Verordening (EU) 2021/690 van het Europees Parlement en de Raad van 28 april 2021 tot vaststelling van een programma voor de interne markt, het concurrentievermogen van ondernemingen, met inbegrip van kleine en middelgrote ondernemingen, het gebied van planten, dieren, levensmiddelen en diervoeders, en Europese statistieken (programma voor de interne markt), en tot intrekking van de Verordeningen (EU) nr. 99/2013, (EU) nr. 1287/2013, (EU) nr. 254/2014, en (EU) nr. 652/2014 ( PB L 153 van 3.5.2021, blz. 1 , ELI: http://data.europa.eu/eli/reg/2021/690/oj ). ( 8 ) Gedelegeerde Verordening (EU) 2022/127 van de Commissie van 7 december 2021 tot aanvulling van Verordening (EU) 2021/2116 van het Europees Parlement en de Raad met regels inzake de betaalorganen en andere instanties, het financieel beheer, de goedkeuring van de rekeningen, de zekerheden en het gebruik van de euro ( PB L 20 van 31.1.2022, blz. 95 ELI: http://data.europa.eu/eli/reg_del/2022/127/oj ). ( 9 ) Verordening (EU) 2021/2116 van het Europees Parlement en de Raad van 2 december 2021 inzake de financiering, het beheer en de monitoring van het gemeenschappelijk landbouwbeleid en tot intrekking van Verordening (EU) nr. 1306/2013 ( PB L 435 van 6.12.2021, blz. 187 , ELI: http://data.europa.eu/eli/reg/2021/2116/oj ). BIJLAGE Lijst van de wetgeving van de Unie en Duitsland als bedoeld in artikel 2, lid 1, waarin de gereglementeerde zones en perioden zijn opgenomen Delen van Duitsland en perioden die zijn vastgesteld overeenkomstig Verordening (EU) 2016/429, Gedelegeerde Verordening (EU) 2020/687 en Duitse wetgeving, en zijn omschreven in: — Uitvoeringsbesluit (EU) 2025/87; — Uitvoeringsbesluit (EU) 2025/186; — Uitvoeringsbesluit (EU) 2025/323; — Verordening van het ministerie van Landbouw, Voedselvoorziening, Milieu en Consumentenbescherming van de deelstaat Brandenburg inzake de bescherming tegen de verspreiding van mond- en klauwzeer van 10 januari 2025 (GVBl.II/25, [Nr. 2]), zoals laatstelijk gewijzigd bij Verordening van 15 januari 2025 (GVBl.II/25, [Nr. 4]). ELI: http://data.europa.eu/eli/reg_impl/2025/1145/oj ISSN 1977-0758 (electronic edition)",
  "source": "EUR LEX"
}