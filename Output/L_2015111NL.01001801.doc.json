{
  "url": "http://www.w3.org/1999/xhtml\"><!--",
  "content": "L_2015111NL.01001801.xml 30.4.2015 NL Publicatieblad van de Europese Unie L 111/18 UITVOERINGSVERORDENING (EU) 2015/676 VAN DE COMMISSIE van 23 april 2015 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: 1. Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. 2. Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. 3. Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. 4. Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. 5. De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in de lidstaten overeenkomstig de Verdragen. Gedaan te Brussel, 23 april 2015. Voor de Commissie, namens de voorzitter, Heinz ZOUREK Directeur-generaal voor Belastingen en Douane-unie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een artikel in de vorm van een mouw, ongeveer 20 cm lang, vervaardigd uit gebreid textiel met een dunne vulling van schuimrubber aan de handpalmzijde. Het omvat één licht gebogen palmaire spalk van aluminium van ongeveer 2 cm breed, die manueel kan worden vervormd, en twee flexibele dorsale stabilisatoren van kunststof van ongeveer 1 cm breed. De spalk en de stabilisatoren zijn in opgenaaide stroken van contrasterend materiaal geschoven die over de hele lengte van het artikel lopen, en kunnen worden verwijderd. Aan beide uiteinden van het artikel zijn er twee klittenbandsluitingen van 2 cm breed waarmee het artikel aan de hand en de pols kan worden aangebracht. In het midden van het artikel bevindt zich een bredere textielband van 5 cm breed met een klittenbandsluiting die om de pols wordt gewikkeld om de bewegingsvrijheid van het gewricht in de gewenste mate te beperken. De textielbandsluitingen en de buigbare spalk van aluminium belemmeren de beweging van de pols. De bewegingsvrijheid van de pols hangt af van hoe strak de sluitingen zijn aangetrokken. Het artikel wordt aangeboden als een polsbrace. (Zie foto's A + B) ( *1 ) 6307 90 10 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur en de tekst van de GN-codes 6307 , 6307 90  en 6307 90 10 . Het artikel kan niet aan een specifieke handicap van een patiënt worden aangepast, maar is multifunctioneel. In dat verband vertoont het artikel geen kenmerken die het, door de wijze waarop het wordt gebruikt of waarop het kan worden aangepast aan specifieke handicaps van een patiënt, onderscheiden van gewone ondersteunende artikelen voor algemeen gebruik (zie aantekening 6 op hoofdstuk 90 en het arrest in de gevoegde zaken C-260/00 tot en met C-263/00, Lohmann GmbH & Co. KG en Medi Bayreuth Weihermüller & Voigtmann GmbH & Co. KG v Oberfinanzdirektion Koblenz, ECLI:EU:C:2002:637). Indeling onder post 9021  als orthopedische artikelen en toestellen is daarom uitgesloten. Het gebreide textiel van de mouw en de sluiting verleent het artikel zijn wezenlijke karakter in de zin van algemene regel 3 b) voor de interpretatie van de gecombineerde nomenclatuur, omdat dat materiaal kwantitatief overheerst en een belangrijke rol speelt in verband met het gebruik van het artikel. Met name de textielbandsluiting in het midden van het artikel is essentieel voor de gewenste beperking van de beweging van de pols. Het artikel moet daarom worden ingedeeld onder GN-code 6307 90 10  als andere geconfectioneerde artikelen. Foto A Foto B ( *1 ) De foto's zijn louter ter informatie.",
  "source": "EUR LEX"
}