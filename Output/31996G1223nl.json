{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996G1223:NL:HTML\">",
  "content": "EUR-Lex - 31996G1223 - NL Avis juridique important | 31996G1223 Resolutie van de Raad van 16 december 1996 betreffende maatregelen ter bestrijding en uitroeiing van de illegale teelt en produktie van drugs in de Europese Unie Publicatieblad Nr. C 389 van 23/12/1996 blz. 0001 - 0001 RESOLUTIE VAN DE RAAD van 16 december 1996 betreffende maatregelen ter bestrijding en  uitroeiing van de illegale teelt en produktie van drugs in de Europese Unie (96/C 389/01) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op artikel K.1, Overwegende dat in het door de Europese Raad van Madrid op 15 en 16 december 1996 aangenomen  omvattende actieplan voor drugsbestrijding wordt beklemtoond dat de illegale teelt en produktie van  drugs binnen de Europese Unie moet worden bestreden en uitgeroeid; Zich bewust van het probleem van de illegale teelt en produktie van drugs binnen de Europese Unie; Ervan op de hoogte dat personen die bij de illegale teelt en produktie van drugs betrokken zijn,  veelal in verscheidene Lid-Staten actief zijn op het terrein van teelt, produktie en verkoop; Erkennend dat bij de aanpak van dit probleem praktische moeilijkheden zijn ondervonden en dat  gecooerdineerde actie noodzakelijk is; Wensend een hoog niveau van samenwerking en uitwisseling van expertise en inlichtingen tussen de  Lid-Staten te bevorderen; Wensend het gebruik van cannabiszaad voor illegale teelt te voorkomen; Er nota van nemend dat de Lid-Staten reeds een aantal maatregelen ter bestrijding van dit probleem  hebben getroffen, NEEMT DE VOLGENDE RESOLUTIE AAN: De Raad verzoekt de Lid-Staten: 1. speciale aandacht te besteden aan de preventie en opsporing van de illegale teelt en produktie  van drugs; 2. naar gelang van de omstandigheden in hun land, de verkoop van cannabiszaad als een misdrijf aan  te merken indien dit zaad door een persoon welbewust wordt verkocht aan een andere persoon die  voornemens is illegaal cannabis te telen; 3. ervoor te zorgen dat de teelt van cannabis onder glas, in polytheentunnels en binnenshuis wordt  verboden, met uitzondering van teelt met het oog op wetenschappelijk onderzoek, indien een speciale  vergunning is verkregen, nadat de aanvrager ten genoegen van de relevante vergunningsinstantie  heeft aangetoond dat de voorgestelde teelt onder deze uitzondering valt; 4. de doeltreffendheid van hun operationeel personeel ter zake van de aanpak van het probleem van  de illegale teelt en produktie van drugs in overleg met de Europese Drugseenheid (EDE) te verhogen  door: a) betere uitwisseling van operationele en strategische inlichtingen, b) samenwerking met forensische laboratoria, c) het organiseren van gespecialiseerde opleidingscursussen en studiebijeenkomsten, d) de uitwisseling van vaardigheden, kennis en expertise, e) de beoordeling van uitrusting voor de opsporing van illegale laboratoria, f) het samenstellen, op initiatief van het Voorzitterschap in samenwerking met de EDE en met de  vrijwillige hulp van Lid-Staten, van een handboek voor de opsporing van illegale teelt en produktie  van drugs, met essentiÃ«le raadgevingen voor voorzorgsmaatregelen inzake veiligheid en gezondheid.  De EDE is verantwoordelijk voor de regelmatige bijwerking van dit handboek.",
  "source": "EUR LEX"
}