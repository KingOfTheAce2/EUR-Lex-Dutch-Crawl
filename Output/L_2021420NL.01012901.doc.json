{
  "url": "http://www.w3.org/1999/xhtml\">",
  "content": "L_2021420NL.01012901.xml 25.11.2021 NL Publicatieblad van de Europese Unie L 420/129 UITVOERINGSBESLUIT (EU) 2021/2057 VAN DE COMMISSIE van 24 november 2021 houdende vaststelling van de gelijkwaardigheid, teneinde het recht van vrij verkeer binnen de Unie te faciliteren, van door de Republiek Singapore afgegeven COVID-19-certificaten met de overeenkomstig Verordening (EU) 2021/953 van het Europees Parlement en de Raad afgegeven certificaten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/953 van het Europees Parlement en de Raad van 14 juni 2021 betreffende een kader voor de afgifte, verificatie en aanvaarding van interoperabele COVID-19-vaccinatie-, test- en herstelcertificaten (digitaal EU-covidcertificaat) teneinde het vrije verkeer tijdens de COVID-19-pandemie te faciliteren ( 1 ) , en met name artikel 8, lid 2, Overwegende hetgeen volgt: (1) Bij Verordening (EU) 2021/953 wordt een kader vastgesteld voor de afgifte, verificatie en aanvaarding van interoperabele COVID-19-vaccinatie-, test- en herstelcertificaten (“digitaal EU-covidcertificaat”), teneinde de uitoefening van het recht van vrij verkeer door de houders van dergelijke certificaten tijdens de COVID-19-pandemie te faciliteren. Voorts helpt de verordening de geleidelijke en gecoördineerde opheffing door de lidstaten te faciliteren van de ingestelde beperkingen van het vrije verkeer, in overeenstemming met het Unierecht, teneinde de verspreiding van SARS-CoV-2 in te dijken. (2) Verordening (EU) 2021/953 staat toe dat door derde landen aan burgers van de Unie en hun familieleden afgegeven COVID-19-certificaten worden aanvaard indien de Commissie van oordeel is dat die COVID-19-certificaten zijn afgegeven overeenkomstig normen die als gelijkwaardig moeten worden beschouwd met die welke op grond van die verordening zijn vastgesteld. Voorts moeten de lidstaten overeenkomstig Verordening (EU) 2021/954 van het Europees Parlement en de Raad ( 2 ) de regels van Verordening (EU) 2021/953 toepassen op onderdanen van derde landen die niet binnen het toepassingsgebied van die verordening vallen, maar die legaal op hun grondgebied verblijven of wonen en overeenkomstig het Unierecht het recht hebben naar andere lidstaten te reizen. Daarom moeten alle gelijkwaardigheidsbevindingen van dit besluit van toepassing zijn op door de Republiek Singapore aan burgers van de Unie en hun familieleden afgegeven COVID-19-vaccinatie- en testcertificaten. Evenzo moeten dergelijke gelijkwaardigheidsbevindingen op grond van Verordening (EU) 2021/954 ook gelden voor COVID-19-vaccinatie- en testcertificaten die de Republiek Singapore onder de in die verordening vastgestelde voorwaarden afgeeft aan onderdanen van derde landen die legaal op het grondgebied van de lidstaten verblijven of wonen. (3) Op 26 juli 2021 heeft de Republiek Singapore de Commissie gedetailleerde informatie verstrekt over de afgifte van interoperabele COVID-19-vaccinatie- en testcertificaten overeenkomstig het “HealthCerts”-systeem. De Republiek Singapore heeft de Commissie meegedeeld dat zij van oordeel was dat haar COVID-19-certificaten worden afgegeven volgens een norm en via een technologisch systeem die interoperabel zijn met het bij Verordening (EU) 2021/953 vastgestelde vertrouwenskader en waarmee de echtheid, geldigheid en integriteit van de certificaten kunnen worden geverifieerd. In dit verband heeft de Republiek Singapore de Commissie meegedeeld dat de door de Republiek Singapore overeenkomstig het “HealthCerts”-systeem afgegeven COVID-19-certificaten de in de bijlage bij Verordening (EU) 2021/953 bedoelde gegevens bevatten. (4) De Republiek Singapore heeft de Commissie ook meegedeeld dat zij vaccinatie- en testcertificaten aanvaardt die door de lidstaten en EER-landen zijn afgegeven overeenkomstig Verordening (EU) 2021/953. Daarnaast heeft de Republiek Singapore de Commissie meegedeeld dat zij houders van test- en vaccinatiecertificaten (digitaal EU-covidcertificaat) op dezelfde wijze zal behandelen als houders van door de Republiek Singapore afgegeven test- en vaccinatiecertificaten. De Republiek Singapore heeft met name bevestigd dat de EU-DCC-testcertificaten zullen worden aanvaard als geldig bewijs van een negatieve test vóór vertrek voor reizigers. De Republiek Singapore heeft verklaard dat, na de vaststelling van dit besluit, de houders van EU-DCC-vaccinatiecertificaten in Singapore zonder aanvullende vaccinatiecertificaten gedurende dertig dagen in aanmerking zullen komen voor naar vaccinatie gedifferentieerde maatregelen voor veilig beheer. (5) Met name heeft de Republiek Singapore de Commissie meegedeeld dat zij alle vaccins erkent waarvoor de procedure van de Wereldgezondheidsorganisatie voor Emergency Use Listing voltooid is, alsook de vaccins die waarvoor een vergunning is verleend in het kader van de Pandemic Special Access Route (PSAR) van Singapore. Singapore zal ook vaccins aanvaarden waarvoor een PSAR-vergunning is verleend. Wat de tests betreft, heeft de Republiek Singapore de Commissie meegedeeld dat zij testcertificaten aanvaardt als bewijs voor het al dan niet besmet zijn van de reiziger, maar dit leidt momenteel niet tot het opheffen van reisbeperkingen. Deze ontheffingen vallen onder het grensgezondheidsbeleid van Singapore. Voorts versoepelt Singapore momenteel de grensvereisten voor herstelde reizigers niet. (6) Naar aanleiding van een verzoek van de Republiek Singapore heeft de Commissie op 30 september 2021 technische tests uitgevoerd waaruit bleek dat de COVID-19-vaccinatie- en testcertificaten door de Republiek Singapore worden afgegeven overeenkomstig een systeem, “HealthCerts”, dat interoperabel is met het bij Verordening (EU) 2021/953 vastgestelde vertrouwenskader, en waarmee de echtheid, geldigheid en integriteit van de certificaten kunnen worden geverifieerd. De Commissie heeft ook bevestigd dat de door de Republiek Singapore overeenkomstig het “HealthCerts”-systeem afgegeven COVID-19-vaccinatie- en testcertificaten de nodige gegevens bevatten. (7) Daarnaast heeft de Republiek Singapore de Commissie meegedeeld dat zij interoperabele vaccinatiecertificaten voor COVID-19-vaccins zal afgeven. Momenteel gaat het onder meer om Comirnaty en Spikevax. (8) De Republiek Singapore heeft de Commissie ook meegedeeld dat zij alleen interoperabele testcertificaten zal afgeven voor nucleïnezuuramplificatietests en voor snelle antigeentests die zijn opgenomen in de gemeenschappelijke en bijgewerkte lijst van snelle COVID-19-antigeentests die door het bij artikel 17 van Besluit nr. 1082/2013/EU van het Europees Parlement en de Raad ( 3 ) opgerichte Gezondheidsbeveiligingscomité is goedgekeurd op basis van de aanbeveling van de Raad van 21 januari 2021 ( 4 ) . (9) Voorts heeft de Republiek Singapore de Commissie meegedeeld dat zij geen interoperabele herstelcertificaten afgeeft. (10) Voorts heeft de Republiek Singapore de Commissie meegedeeld dat wanneer verificateurs in Singapore certificaten verifiëren, de daarin opgenomen persoonsgegevens uitsluitend worden verwerkt om de vaccinatie-, test- of herstelstatus van de houder te verifiëren en te bevestigen, en daarna niet worden bewaard. (11) Bijgevolg is voldaan aan de nodige elementen om vast te stellen dat door de Republiek Singapore overeenkomstig het “HealthCerts”-systeem afgegeven COVID-19-vaccinatie- en testcertificaten als gelijkwaardig moeten worden beschouwd met die welke overeenkomstig Verordening (EU) 2021/953 zijn afgegeven. (12) Daarom moeten de door de Republiek Singapore overeenkomstig het “HealthCerts”-systeem afgegeven COVID-19-certificaten worden aanvaard onder de voorwaarden van artikel 5, lid 5, en artikel 6, lid 5, van Verordening (EU) 2021/953. (13) Opdat dit besluit operationeel kan worden, moet de Republiek Singapore worden aangesloten op het bij Verordening (EU) 2021/953 vastgestelde vertrouwenskader voor digitale EU-covidcertificaten. (14) Ter bescherming van de belangen van de Unie, met name op het gebied van volksgezondheid, kan de Commissie gebruikmaken van haar bevoegdheden om dit besluit op te schorten of te beëindigen indien niet langer wordt voldaan aan de voorwaarden van artikel 8, lid 2, van Verordening (EU) 2021/953. (15) Om de Republiek Singapore zo snel mogelijk aan te sluiten op het bij Verordening (EU) 2021/953 vastgestelde vertrouwenskader voor digitale EU-covidcertificaten, moet dit besluit in werking treden op de dag van de bekendmaking ervan in het Publicatieblad van de Europese Unie . (16) De in dit besluit vervatte maatregelen zijn in overeenstemming met het advies van het comité dat is ingesteld bij artikel 14 van Verordening (EU) 2021/953, HEEFT HET VOLGENDE BESLUIT VASTGESTELD: Artikel 1 Door de Republiek Singapore overeenkomstig het “HealthCerts”-systeem afgegeven COVID-19-vaccinatie- en testcertificaten worden, teneinde het recht van vrij verkeer binnen de Unie te faciliteren, behandeld als gelijkwaardig met die welke zijn afgegeven overeenkomstig Verordening (EU) 2021/953. Artikel 2 De Republiek Singapore wordt aangesloten op het bij Verordening (EU) 2021/953 vastgestelde vertrouwenskader voor digitale EU-covidcertificaten. Artikel 3 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 24 november 2021. Voor de Commissie De voorzitter Ursula VON DER LEYEN ( 1 ) PB L 211 van 15.6.2021, blz. 1 . ( 2 ) Verordening (EU) 2021/954 van het Europees Parlement en de Raad van 14 juni 2021 betreffende een kader voor de afgifte, verificatie en aanvaarding van interoperabele COVID-19-vaccinatie-, test- en herstelcertificaten (digitaal EU-covidcertificaat) ten aanzien van onderdanen van derde landen die legaal op het grondgebied van de lidstaten verblijven of wonen tijdens de COVID-19-pandemie ( PB L 211 van 15.6.2021, blz. 24 ). ( 3 ) Besluit nr. 1082/2013/EU van het Europees Parlement en de Raad van 22 oktober 2013 over ernstige grensoverschrijdende bedreigingen van de gezondheid en houdende intrekking van Beschikking nr. 2119/98/EG ( PB L 293 van 5.11.2013, blz. 1 ). ( 4 ) Aanbeveling van de Raad van 21 januari 2021 betreffende een gemeenschappelijk kader voor het gebruik en de validering van snelle antigeentests en de wederzijdse erkenning van COVID-19-testresultaten in de EU ( PB C 24 van 22.1.2021, blz. 1 ).",
  "source": "EUR LEX"
}