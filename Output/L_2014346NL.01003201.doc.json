{
  "url": "http://www.w3.org/1999/xhtml\"><!--",
  "content": "L_2014346NL.01003201.xml 2.12.2014 NL Publicatieblad van de Europese Unie L 346/32 BESLUIT 2014/860/GBVB VAN DE RAAD van 1 december 2014 tot wijziging en verlenging van Besluit 2012/173/GBVB over het activeren van het operatiecentrum van de EU voor de in het kader van het gemeenschappelijk veiligheids- en defensiebeleid uitgevoerde missies en operatie in de Hoorn van Afrika DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 9 december 2013 heeft de Raad Besluit 2013/725/GBVB ( 1 ) tot wijziging en verlenging van Besluit 2012/173/GBVB ( 2 ) van de Raad vastgesteld. (2) In het licht van de uitkomst van de evaluatie van het operatiecentrum van de EU dient het mandaat van het operatiecentrum te worden verlengd tot december 2016. Op die manier zal tijdig van start kunnen worden gegaan met de voorbereiding van het permanent overbrengen van de coördinatie en planning van taken en middelen van het centrum naar de EDEO/GDVB-structuren in het kader van het evaluatieproces van de EDEO, onder leiding van de hoge vertegenwoordiger van de Unie voor buitenlandse zaken en veiligheidsbeleid, met inachtneming van het institutionele kader en de toepasselijke procedures. Na een dergelijke overgang is een verdere verlenging van het mandaat niet nodig. Een toekomstige nieuwe entiteit binnen de EDEO/GVDB-structuren die steun verleent aan de coördinatie en planning, zou derhalve een andere name moeten krijgen die deze rol duidelijk weergeeft. In de tussentijd dient, binnen de vastgestelde plafonds voor middelen en personeel, de ondersteunende rol van het operatiecentrum van de EU aan de civiel-militaire coördinatie en planning te worden uitgebreid, en dient de geografische verantwoordelijkheid van het operatiecentrum zich uit te strekken tot de Sahelregio. Elke geografische uitbreiding buiten de grenzen van de Sahelregio, vereist een aparte overeenkomst met het Politiek en Veiligheidscomité (PVC). (3) Besluit 2012/173/GBVB dient derhalve dienovereenkomstig te worden gewijzigd en verlengd, HEEFT HET VOLGENDE BESLUIT VASTGESTELD: Artikel 1 Besluit 2012/173/GBVB wordt als volgt gewijzigd: 1) De titel wordt vervangen door: „Besluit 2012/173 GBVB van de Raad van 23 maart 2012 over het activeren van het operatiecentrum van de EU voor de in het kader van het gemeenschappelijk veiligheids- en defensiebeleid uitgevoerde missies en operatie in de Hoorn van Afrika en in de Sahelregio.” . 2) In artikel 1 wordt lid 1 vervangen door: „1.   Het operatiecentrum van de EU (hierna „EU-OpCen”) verleent steun voor de in het kader van het gemeenschappelijk veiligheids- en defensiebeleid (hierna „GVDB”) uitgevoerde missies EUTM Somalia, EUCAP NESTOR en operatie Atalanta in de Hoorn van Afrika, en voor de in het kader van het GVDB uitgevoerde missies EUTM Mali, EUCAP Sahel Niger en EUCAP Sahel Mali in de Sahelregio.” . 3) Artikel 2 wordt vervangen door: „Artikel 2 Mandaat en taken 1.   Het operatiecentrum van de EU verleent steun op het gebied van operationele planning en het uitvoeren van de in het kader van het GVDB uitgevoerde missies en operatie in de Hoorn van Afrika en in de Sahelregio, teneinde het GVDB in de beide regio's doeltreffender en coherenter te maken en voor meer synergie te zorgen. In dat kader zal het operatiecentrum van de EU helpen bij het uitwisselen van informatie, het verbeteren van de coördinatie en het versterken van de civiel-militaire synergieën. 2.   Het operatiecentrum van de EU verricht de volgende taken: a) directe steun verlenen aan de civiele operationele commandant voor de operationele planning en uitvoering van de civiele missies in de Hoorn van Afrika en in de Sahelregio door gebruik te maken van zijn militaire en gespecialiseerde planningsexpertise; b) steun verlenen aan de commandanten van de militaire missies en operatie in de Hoorn van Afrika en in de Sahelregio; c) het directoraat Crisisbeheersing en Planning (CMPD) op verzoek steunen bij diens strategische planning voor de GVDB-missies en operatie in de Hoorn van Afrika en in de Sahelregio; d) de interactie tussen de respectieve GVDB-missies en -operatie en de structuren in Brussel faciliteren. Met betrekking tot de proefprojecten voor „opleiding en uitrusting” in Mali en Somalië, kan het operatiecentrum van de EU nuttig steun verlenen aan een functioneel coördinatiemechanisme, in het licht van het uitvoeringsplan ervan; e) binnen het strategisch kader voor de Hoorn van Afrika en in samenwerking met de speciale vertegenwoordiger van de Europese Unie (SVEU) voor de Hoorn van Afrika en de speciale gezant van de Europese Unie voor Somalië de coördinatie faciliteren van, en de synergieën verbeteren tussen de GVDB-missies en -operatie in de Hoorn van Afrika; f) binnen het strategisch kader voor de Sahel en in samenwerking met de SVEU voor de Sahel de coördinatie faciliteren van, en de synergieën verbeteren tussen de GVDB-missies in de Sahelregio. 3.   De uitvoering van het mandaat en de taken wordt uitgewerkt in een uitvoeringsplan dat aan het PVC wordt voorgelegd en wordt geëvalueerd.” . 4) Artikel 3 wordt als volgt gewijzigd: a) lid 1 en lid 1 bis worden vervangen door: „1.   De Raad machtigt het PVC overeenkomstig artikel 38 van het Verdrag, om besluiten te nemen over de benoeming van het hoofd van het operatiecentrum van de EU.” ; b) lid 4 wordt vervangen door: „4.   Het hoofd van het operatiecentrum van de EU is verantwoordelijk voor het beantwoorden van de aan het operatiecentrum van de EU gerichte verzoeken van de civiele operationele commandant, de operationele commandanten en missiecommandanten van de GVDB-missies in de Hoorn van Afrika en in de Sahelregio, en het CMPD. Hij staat ervoor in dat het operatiecentrum van de EU naar behoren functioneert, en coördineert het doelmatige gebruik van de capaciteit van het centrum. De eindverantwoordelijkheid voor de operationele planningsdocumenten en de besluiten over het uitvoeren van de missies en de operatie blijft respectievelijk bij de civiele operationele commandant en de respectieve operationele commandanten en missiecommandanten in de Hoorn van Afrika en in de Sahelregio.” ; c) lid 5 wordt vervangen door: „5.   Het hoofd van het operatiecentrum van de EU brengt, binnen de grenzen van zijn verantwoordelijkheid, geregeld verslag uit aan het PVC of in voorkomend geval aan het EUMC.” . 5) Artikel 4 wordt als volgt gewijzigd: a) lid 1 wordt vervangen door: „1.   Het operatiecentrum van de EU bestaat uit personeel dat wordt gedetacheerd door de lidstaten en ter beschikking wordt gesteld door de EUMS. De desbetreffende verbindings- en ondersteuningscellen van de militaire missies en operatie in de Hoorn van Afrika en de Sahelregio worden in het operatiecentrum van de EU geïntegreerd, onverminderd de bestaande bevelslijnen.” ; b) in lid 2, wordt de eerste zin vervangen door: „2.   De personele middelen die het operatiecentrum van de EU ter beschikking worden gesteld, zijn bedoeld voor alle militaire deskundigheid die het centrum nodig heeft om zijn mandaat en taken naar behoren te kunnen uitvoeren op basis van een uitvoeringsplan.” ; c) lid 3 wordt vervangen door: „3.   Het gehele personeel leeft de beginselen en minimumnormen inzake beveiliging na die zijn vastgesteld in Besluit 2013/488/EU van de Raad ( *1 ) . ( *1 ) Besluit 2013/488/EU van de Raad van 23 september 2013 betreffende de beveiligingsvoorschriften voor de bescherming van gerubriceerde EU-informatie ( PB L 274 van 15.10.2013, blz. 1 ).”\n                                                \" . 6) Artikel 5 wordt vervangen door: „Artikel 5 Organisatie Het operatiecentrum van de EU wordt georganiseerd volgens de functionele en geografische verantwoordelijkheden die aansluiten op hetgeen nodig is voor de GVDB-missies en -operatie die het ondersteunt.” . 7) Artikel 8 wordt geschrapt. 8) In artikel 9 wordt de tweede alinea vervangen door: „Het is van toepassing van 23 maart 2012 tot en met 31 december 2016.” . Artikel 2 Dit besluit treedt in werking op de dag waarop het wordt vastgesteld. Gedaan te Brussel, 1 december 2014. Voor de Raad De voorzitter B. LORENZIN ( 1 ) Besluit 2013/725/GBVB van de Raad van 9 december 2013 tot wijziging en verlenging van Besluit 2012/173/GBVB over het activeren van het operatiecentrum van de EU voor de in het kader van het gemeenschappelijk veiligheids- en defensiebeleid uitgevoerde missies en operatie in de Hoorn van Afrika ( PB L 329 van 10.12.2013, blz. 39 ). ( 2 ) Besluit 2012/173/GBVB van de Raad van 23 maart 2012 over het activeren van het operatiecentrum van de EU voor de in het kader van het gemeenschappelijk veiligheids- en defensiebeleid uitgevoerde missies en operatie in de Hoorn van Afrika ( PB L 89 van 27.3.2012, blz. 66 ).",
  "source": "EUR LEX"
}