{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31989R0119:NL:HTML\">",
  "content": "EUR-Lex - 31989R0119 - NL Avis juridique important | 31989R0119 Verordening (EEG) nr. 119/89 van de Commissie van 19 januari 1989 tot wijziging van Verordening (EEG) nr. 2514/78 inzake de registratie in de Lid-Staten van de contracten voor de vermeerdering van zaaizaad in derde landen Publicatieblad Nr. L 016 van 20/01/1989 blz. 0017 - 0018 Bijzondere uitgave in het Fins: Hoofdstuk 3 Deel 28 blz. 0116 Bijzondere uitgave in het Zweeds: Hoofdstuk 3 Deel 28 blz. 0116 ***** VERORDENING (EEG) Nr. 119/89 VAN DE COMMISSIE van 19 januari 1989 tot wijziging van Verordening (EEG) nr. 2514/78 inzake de registratie in de Lid-Staten van de contracten voor de vermeerdering van zaaizaad in derde landen DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 2358/71 van de Raad van 26 oktober 1971 houdende een gemeenschappelijke ordening der markten in de sector zaaizaad (1), laatstelijk gewijzigd bij Verordening (EEG) nr. 3997/87 (2), inzonderheid op artikel 3 bis, lid 4, en artikel 9, Overwegende dat in Verordening (EEG) nr. 2514/78 van de Commissie (3) is bepaald welke gegevens de in de Gemeenschap gevestigde contracterende partij aan de met de registratie belaste instantie dient te verstrekken; dat de medegedeelde gegevens moeten overeenstemmen met de in de contracten vermelde gegevens; dat de voorlegging van het contract derhalve uitdrukkelijk moet worden voorgeschreven; dat het voor bepaalde soorten moeilijk is op de datum voor de registratie van het contract de hoeveelheden te bepalen die naar verwachting in de Gemeenschap zullen worden ingevoerd; dat derhalve een andere termijn moet worden bepaald voor de mededeling van de verwachte invoer om beter de marktontwikkeling te kunnen beoordelen; dat voor de raming van de hoeveelheden die mogen worden ingevoerd op grond van de regeling inzake de vermeerderingscontracten, moet worden voorgeschreven dat de gegevens over het voor vermeerdering bestemde areaal in derde landen moeten worden meegedeeld; Overwegende dat de in deze verordening vervatte maatregelen in overeenstemming zijn met het advies van het Comité van beheer voor zaaizaad, HEEFT DE VOLGENDE VERORDENING VASTGESTELD: Artikel 1 Verordening (EEG) nr. 2514/78 wordt als volgt gewijzigd: 1. Artikel 3 wordt gelezen: »Artikel 3 Met het oog op de in artikel 1 bedoelde registratie van de contracten dient de in de Gemeenschap gevestigde contracterende partij deze aan de in artikel 4 bedoelde instantie voor te leggen en deze instantie tegelijkertijd ten minste de volgende gegevens te verstrekken: a) land waar de vermeerdering van het zaaizaad plaatsvindt, b) soort en ras van het zaad, c) hoeveelheid, oorsprong en categorie van het voor vermeerdering bestemde zaaizaad, d) verkoopseizoenen waarop het contract betrekking heeft, in te zaaien oppervlakte, hoeveelheden die naar verwachting in de Gemeenschap zullen worden ingevoerd, voor de levering afgesproken periodes.\". 2. Artikel 5, lid 1, wordt als volgt aangevuld: »Wat zaaizaad van maïshybriden betreft, mogen de gegevens over de hoeveelheden die naar verwachting in de Gemeenschap zullen worden ingevoerd, en over de voor de levering afgesproken periodes, echter tot zes maanden na de uiterste datum voor de registratie van de contracten worden verstrekt.\". 3. Artikel 6 wordt gelezen: »Artikel 6 Elk jaar delen de Lid-Staten uiterlijk 30 dagen na de in de bijlage vastgestelde uiterste data aan de Commissie per verkoopseizoen, per soort of rassengroep als aangegeven in de bijlage en per betrokken derde land de in te zaaien oppervlakte en de hoeveelheden door vermeerdering verkregen zaaizaad mede die naar verwachting in de Gemeenschap zullen worden ingevoerd. Wat zaaizaad van maïshybriden betreft, worden de hoeveelheden die naar verwachting in de Gemeenschap zullen worden ingevoerd, uiterlijk 30 dagen nadat zij aan de bevoegde registratiedienst zijn medegedeeld, ter kennis van de Commissie gebracht.\". Artikel 2 Deze verordening treedt in werking op de dag volgende op die van haar bekendmaking in het Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Brussel, 19 januari 1989. Voor de Commissie Ray MAC SHARRY Lid van de Commissie (1) PB nr. L 246 van 5. 11. 1971, blz. 1. (2) PB nr. L 377 van 31. 12. 1987, blz. 36. (3) PB nr. L 301 van 28. 10. 1978, blz. 10.",
  "source": "EUR LEX"
}