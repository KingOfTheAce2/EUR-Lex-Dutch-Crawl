{
  "url": "http://www.w3.org/1999/xhtml\">",
  "content": "L_2005008NL.01001201.xml 12.1.2005 NL Publicatieblad van de Europese Unie L 8/12 BESLUIT VAN DE RAAD van 22 december 2004 tot wijziging van Besluit 2003/631/EG van de Raad van 25 augustus 2003 houdende vaststelling van maatregelen betreffende Liberia overeenkomstig artikel 96 van de ACS-EG-Partnerschapsovereenkomst in bijzonder dringende gevallen (2005/16/EG) DE RAAD VAN DE EUROPESE UNIE, Gelet op de ACS-EG-Partnerschapsovereenkomst, die op 1 april 2003 in werking is getreden, en met name op artikel 96, Gelet op het Intern Akkoord tussen de vertegenwoordigers van de regeringen van de lidstaten, in het kader van de Raad bijeen, inzake maatregelen en procedures voor de tenuitvoerlegging van de ACS-EG-Partnerschapsovereenkomst ( 1 ) , en met name op artikel 3, Gezien het voorstel van de Commissie, Overwegende hetgeen volgt: (1) Besluit 2002/274/EG van de Raad van 25 maart 2002 houdende afsluiting van de overlegprocedure met Liberia in het kader van de artikelen 96 en 97 van de ACS-EG-Partnerschapsovereenkomst ( 2 ) bepaalt dat passende maatregelen kunnen worden genomen in de zin van artikel 96, lid 2, onder c), en artikel 97, lid 3, van de ACS-EG-Partnerschapsovereenkomst. (2) Besluit 2003/631/EG van de Raad van 25 augustus 2003 houdende vaststelling van maatregelen betreffende Liberia overeenkomstig artikel 96 van de ACS-EG-Partnerschapsovereenkomst in bijzonder dringende gevallen ( 3 ) bepaalt dat nieuwe passende maatregelen kunnen worden vastgesteld in de zin van artikel 96, lid 2, onder c), en artikel 97, lid 3, van de ACS-EG-Partnerschapsovereenkomst. (3) De huidige omstandigheden in Liberia zijn nog niet van dien aard dat de eerbiediging van de democratische beginselen, bestuur en rechtsstaat gegarandeerd zijn. (4) De geldigheidsduur van de maatregelen waarin is voorzien bij Besluit 2003/631/EG van de Raad dient bijgevolg te worden verlengd, en de intensieve politieke dialoog met de regering van Liberia dient te worden voortgezet, BESLUIT: Artikel 1 De maatregelen bedoeld in artikel 1 van Besluit 2003/631/EG zal verstrijken op 30 juni 2006. Deze datum geldt onverminderd enige specifieke datum die is vermeld in de financiële instrumenten waarop dit besluit betrekking heeft. De brief in de bijlage bij dit besluit wordt gericht aan de minister van Buitenlandse Zaken van Liberia. Artikel 2 Het resultaat van het overleg zoals omschreven in de ontwerp-brief bij Besluit 2002/274/EG blijft onverlet. Artikel 3 Dit besluit wordt van kracht op de dag waarop het wordt goedgekeurd. Artikel 4 Dit besluit wordt bekendgemaakt in het Publicatieblad van de Europese Unie . Gedaan te Brussel, 22 december 2004. Voor de Raad De voorzitter C. VEERMAN ( 1 ) PB L 317 van 15.12.2000, blz. 376 . ( 2 ) PB L 96 van 13.4.2002, blz. 23 . ( 3 ) PB L 220 van 3.9.2003, blz. 3 . BIJLAGE Z.E. de heer Thomas Nimely Yaya Minister van Buitenlandse Zaken Monrovia Liberia Excellentie, Bij brief nr. SGS3/7429 van 27 augustus 2003 heeft de Europese Unie de regering van Liberia op de hoogte gebracht van haar voornemen om het vredesproces in Liberia te volgen op basis van de brede vredesovereenkomst. In die brief wordt ook verklaard dat de Europese Unie de politieke ontwikkelingen en overgang in uw land nauwgezet zal volgen en de intensieve politieke dialoog zal voortzetten op basis van artikel 8 van de ACS-EG-Partnerschapsovereenkomst en op basis van het resultaat van het overleg zoals bedoeld in onze brief nr. SGS 272745 van 27 maart 2002. Er is nu ruim een jaar verstreken sinds het aantreden van de nationale overgangsregering van Liberia na ondertekening van de brede vredesovereenkomst van Accra in augustus 2003. Dit is het moment om de balans op te maken van de vorderingen die zijn geboekt met de uitvoering van de brede vredesovereenkomst en de verbintenissen die voortvloeiden uit bovengenoemd overleg. De Europese Unie stelt met tevredenheid vast dat de veiligheid en rust zijn teruggekeerd in uw land en dat de eerste stappen zijn gezet om democratische veranderingen door te voeren en het functioneren van de publieke sector te veranderen. Ernstige zorg blijft echter bestaan over het beheer van de overheidsfinanciën en het macro-economische beheer van de nationale overgangsregering van Liberia en de staatsondernemingen, alsmede over de toenemende corruptie. Ook hebben de commissies die zijn ingesteld op grond van de brede vredesovereenkomst tot dusver onvoldoende vooruitgang geboekt met de uitvoering van hun mandaat ter verbetering van bestuur en aflegging van verantwoording. Verdere maatregelen om de mensenrechtenvraagstukken aan te pakken zijn eveneens vereist. In het licht van het bovenstaande is de Europese Unie van mening dat de nationale overgangsregering van Liberia niet volledig functioneel en operationeel is en dat de passende maatregelen derhalve nog niet volledig kunnen worden ingetrokken. Daartoe zal worden overgegaan zodra een democratisch verkozen en verantwoording afleggende president en regering zijn geïnstalleerd. De Europese Unie heeft daarom besloten dat Besluit 2003/631/EG van de Raad van 25 augustus 2003 met achttien maanden moet worden verlengd. Gedurende deze periode moet de intensieve politieke dialoog worden voortgezet op basis van artikel 8 van de ACS-EG-Partnerschapsovereenkomst en op basis van het resultaat van het overleg zoals bedoeld in onze brief nr. SGS 272745 van 27 maart 2002, teneinde de eerbiediging van de mensenrechten, de democratie, de rechtsstaat en goed bestuur te blijven verbeteren. Bij de dialoog zijn het voorzitterschap van de Europese Unie en de Commissie van de Europese Gemeenschappen betrokken. De dialoog omvat halfjaarlijkse politieke evaluaties. Intussen zal de steun voor het vredesproces en het op resultaat gericht overgangskader worden voortgezet, op basis van de passende maatregelen die zijn vastgesteld in Besluit 2003/631/EG van de Raad van 25 augustus 2003. Hoogachtend, Voor de Commissie Voor de Raad",
  "source": "EUR LEX"
}