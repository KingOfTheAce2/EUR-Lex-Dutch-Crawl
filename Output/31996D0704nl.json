{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996D0704:NL:HTML\">",
  "content": "EUR-Lex - 31996D0704 - NL Avis juridique important | 31996D0704 96/704/EG: Besluit van de Raad van 22 november 1996 betreffende de voorlopige toepassing van de Internationale Overeenkomst betreffende natuurlijke rubber van 1995 door de Gemeenschap Publicatieblad Nr. L 324 van 13/12/1996 blz. 0001 - 0001 BESLUIT VAN DE RAAD van 22 november 1996 betreffende de voorlopige toepassing van de Internationale Overeenkomst betreffende natuurlijke rubber van 1995 door de Gemeenschap (96/704/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gezien het voorstel van de Commissie, Overwegende dat de Internationale Overeenkomst betreffende natuurlijke rubber van 1995 waarover is onderhandeld in het licht van Resolutie 93 (IV), \"Een nieuw partnerschap voor ontwikkeling, de verbintenis van Cartagena\" en de desbetreffende doelstellingen vervat in het met de naam \"Cartagena Spirit\" aangeduide slotdocument, die op de achtste zitting van de Conferentie van de Verenigde Naties inzake handel en ontwikkeling werden goedgekeurd, in december 1995 door de Gemeenschap en veertien Lid-Staten (1) werd ondertekend, overeenkomstig het besluit van de Raad van 22 december 1995; Overwegende dat het, voor de voorlopige inwerkingtreding van deze Overeenkomst, noodzakelijk is dat de Gemeenschap en haar Lid-Staten deze, hetzij ratificeren, aanvaarden of goedkeuren, hetzij voorlopig toepassen en daarbij hun financiële verplichting ten aanzien van deze Overeenkomst volledig op zich nemen; Overwegende dat de Internationale Overeenkomst betreffende natuurlijke rubber van 1987 op 28 december 1995 is verstreken; dat het derhalve wenselijk is dat de nieuwe Overeenkomst zo spoedig mogelijk in werking treedt teneinde de handhaving van de onderbreking in de toepassing van de interventiemechanismen van beide Overeenkomsten te voorkomen; Overwegende dat de doelstellingen van de nieuwe Overeenkomst in het kader van de gemeenschappelijke handelspolitiek passen; Overwegende dat voor de tenuitvoerlegging van de Overeenkomst in de volgende financieringsmiddelen wordt voorzien: - bijdragen van de leden van de Overeenkomst aan de beheersbegroting, - bijdragen van de leden van de Overeenkomst aan de buffervoorraad; Overwegende dat de toepassing van genoemde Overeenkomst financiële bijdragen van de Lid-Staten met zich meebrengt; Overwegende dat de Lid-Staten en de Gemeenschap het voornemen hebben geuit om bij te dragen tot de voorlopige toepassing van genoemde Overeenkomst die is nedergelegd bij de Secretaris-generaal van de Verenigde Naties; dat het derhalve van belang is dat de Gemeenschap haar voornemen om de Overeenkomst voorlopig toe te passen, zo spoedig mogelijk bekend maakt, BESLUIT: Artikel 1 De Gemeenschap stelt de Secretaris-generaal van de Verenigde Naties in kennis van haar voornemen de bij hem nedergelegde Internationale Overeenkomst betreffende natuurlijke rubber van 1995, overeenkomstig de bepalingen van die Overeenkomst, voorlopig toe te passen. De tekst van de Overeenkomst is aan dit besluit gehecht. Artikel 2 De Voorzitter van de Raad is gemachtigd de persoon aan te wijzen die bevoegd is om namens de Gemeenschap de in artikel 1 bedoelde kennisgeving neer te leggen. Gedaan te Brussel, 22 november 1996. Voor de Raad De Voorzitter S. BARRETT (1) Portugal heeft de Overeenkomst niet ondertekend. Om aan de Overeenkomst deel te nemen, moet Portugal dus tot de Overeenkomst toetreden na de inwerkingtreding ervan.",
  "source": "EUR LEX"
}