{
  "url": "http://www.w3.org/1999/xhtml\"><!--",
  "content": "L_202302490NL.000101.fmx.xml Publicatieblad van de Europese Unie NL Serie L 2023/2490 10.11.2023 UITVOERINGSVERORDENING (EU) 2023/2490 VAN DE COMMISSIE van 30 oktober 2023 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 oktober 2023. Voor de Commissie, namens de voorzitter, Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een warmte- en vochtuitwisselingsfilter (HMEF), bestaande uit een kunststof behuizing die is uitgerust met twee verbindingsstukken van 22 mm en één luer-lock-aansluiting. De HMEF bevat ook filtermateriaal van glasvezels en heeft een samendrukbaar volume van 65 ml en een gewicht van 43 gram. Het artikel heeft de volgende functies: — hoogrenderende filtratie, — ademhalingsgemak door een lage luchtstroomweerstand, — preventie van warmte- en vochtverlies. Het artikel is ontworpen om aan de ene kant te worden gemonteerd op de luchtwegconnector van een patiënt (bv. een gelaatsmasker) en aan de andere kant via slangen te worden verbonden met het narcose-toestel of toestel voor kunstmatige ademhaling. Het is ontworpen voor gebruik op de intensive care of tijdens anesthesie, om een barrière te vormen tegen de doorgang van virussen en om de door een patiënt ingeademde lucht te verwarmen en te bevochtigen. (Zie foto) ( *1 ) 9033 00 90 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 2 c) op hoofdstuk 90, en de tekst van de GN-codes 9033 00  en 9033 00 90 . Het product vervangt weliswaar de neusfuncties omdat het dient om de ingeademde lucht te bevochtigen, te verwarmen en te filteren, maar indeling onder post 9021  is uitgesloten omdat het niet wordt beschouwd als een toestel dat door de patiënt in de hand wordt gehouden of op andere wijze wordt gedragen, dan wel wordt ingeplant. Het product is ook geen filtreertoestel als bedoeld bij post 8421 , aangezien de verwarmings- en bevochtigingsfunctie ervan het toepassingsgebied van deze post overschrijdt, noch een narcose-toestel als bedoeld bij post 9018 , noch een toestel voor kunstmatige ademhaling als bedoeld bij post 9019 , aangezien het niet los, als een opzichzelfstaand toestel, kan worden gebruikt. Het product is een verwisselbaar onderdeel dat is ontworpen om het narcose-toestel of het toestel voor kunstmatige ademhaling waarmee het is verbonden, geschikt te maken voor een bijzondere werkzaamheid of er extra mogelijkheden aan te geven, of geschikt te maken voor een bijzondere dienst in verband met de hoofdfunctie van het toestel. Het wordt derhalve beschouwd als een toebehoren van narcose-toestellen bedoeld bij post 9018 , of van toestellen voor kunstmatige ademhaling bedoeld bij post 9019  (zie ook HvJ-EU zaak C-276/00, Turbon International GmbH, punten 12 en 32, en zaak C-152/10, Unomedical, punten 29-34). Het product moet daarom overeenkomstig aantekening 2 op hoofdstuk 90 worden ingedeeld. Aangezien het niet als zodanig onder een specifieke post kan worden ingedeeld en bovendien niet uitsluitend of hoofdzakelijk bestemd is voor een bepaald toestel dan wel voor verschillende onder eenzelfde post vallende toestellen, moet het met toepassing van aantekening 2 c) op hoofdstuk 90 worden ingedeeld onder post 9033 . Het product moet daarom worden ingedeeld onder GN-code 9033 00 90  als ander toebehoren (niet genoemd of niet begrepen onder andere posten van dit hoofdstuk) van machines, apparaten, toestellen, instrumenten of artikelen bedoeld bij hoofdstuk 90. ( *1 ) De foto is louter ter informatie. ELI: http://data.europa.eu/eli/reg_impl/2023/2490/oj ISSN 1977-0758 (electronic edition)",
  "source": "EUR LEX"
}