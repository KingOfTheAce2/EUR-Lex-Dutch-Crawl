{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997R1780:NL:HTML\">",
  "content": "EUR-Lex - 31997R1780 - NL Avis juridique important | 31997R1780 Verordening (EG) nr. 1780/97 van de Commissie van 15 september 1997 tot vaststelling van uitvoeringsbepalingen voor Verordening (EG) nr. 723/97 van de Raad inzake de uitvoering van actieprogramma's van de lidstaten betreffende de controles op de uitgaven voor rekening van het EOGFL, afdeling Garantie Publicatieblad Nr. L 252 van 16/09/1997 blz. 0020 - 0023 VERORDENING (EG) Nr. 1780/97 VAN DE COMMISSIE van 15 september 1997 tot vaststelling van uitvoeringsbepalingen voor Verordening (EG) nr. 723/97 van de Raad inzake de uitvoering van actieprogramma's van de lidstaten betreffende de controles op de uitgaven voor rekening van het EOGFL, afdeling Garantie DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 723/97 van de Raad inzake de uitvoering van actieprogramma's van de lidstaten betreffende de controles op de uitgaven voor rekening van het EOGFL, afdeling Garantie (1), en met name op artikel 6, Overwegende dat in Verordening (EG) nr. 723/97 met name is bepaald dat de Gemeenschap kan bijdragen in de financiering van bepaalde door de lidstaten gemaakte startkosten voor de oprichting of de reorganisatie van controlediensten en van bepaalde uitgaven van de lidstaten voor opleiding, informatie en uitrusting van het personeel in diensten die bij de verscherping van de controle betrokken worden; dat, om een uniforme uitvoering van de regeling te garanderen, in de uitvoeringsbepalingen moet worden bepaald welke uitgaven voor communautaire bijstand in aanmerking komen; Overwegende dat de Commissie elk jaar de communautaire bijdrage verdeelt over de lidstaten die daartoe een aanvraag indienen; dat bepalingen inzake de opstelling en de indiening van deze aanvraag moeten worden vastgesteld; Overwegende dat de lidstaten, gezien de datum van inwerkingtreding van Verordening (EG) nr. 723/97, hun actieprogramma's voor 1998 niet tegen 1 juni 1997 hebben kunnen indienen, zoals voorgeschreven bij artikel 2 van die verordening; Overwegende dat de in deze verordening vervatte maatregelen in overeenstemming zijn met het advies van het Comité van het EOGFL, HEEFT DE VOLGENDE VERORDENING VASTGESTELD: Artikel 1 1. De in artikel 1, lid 1, van Verordening (EG) nr. 723/97 bedoelde nieuwe actieprogramma's hebben alleen betrekking op de controlemaatregelen die moeten worden genomen op grond van na 15 oktober 1996 in werking getreden communautaire wetgeving. 2. De in artikel 1, lid 2, van Verordening (EG) nr. 723/97 bedoelde startkosten omvatten alleen de kosten van nieuwe actieprogramma's die worden gemaakt bovenop kosten die ook zonder de uitvoering van het nieuwe actieprogramma zouden worden gemaakt, omvatten niet de emolumenten van de inspecteurs en zijn beperkt tot de kosten die tijdens de eerste twee jaar na de inwerkingtreding van de nieuwe communautaire voorschriften worden gemaakt. 3. Onder het in artikel 1, lid 2, van Verordening (EG) nr. 723/97 bedoelde materieel wordt alle uitrusting voor gegevensverwerking verstaan, inclusief software, telecommunicatieapparatuur zoals telefoons, telex- en faxtoestellen, en de kosten voor het installeren van die uitrusting, maar niet de gewone kantooruitrusting en -meubilering. 4. De in artikel 1, lid 2, van Verordening (EG) nr. 723/97 bedoelde opleidings- en informatiekosten omvatten alle werkelijke uitgaven voor de organisatie van opleidingscursussen en seminaries van ten minste één dag, inclusief de honoraria van de met de opleidingsacties belaste personen, de reiskosten van de beambten die eraan deelnemen en de kosten van de hun ter beschikking gestelde documentatie alsmede de kosten voor de verspreiding van gespecialiseerde informatie. Artikel 2 1. De lidstaten moeten hun actieprogramma's voor het eerste en het tweede jaar van toepassing van Verordening (EG) nr. 723/97, indienen vóór het einde van de tweede maand na de datum van inwerkingtreding van deze verordening. Alleen na 1 januari 1997 vastgelegde uitgaven komen voor cofinanciering door de Gemeenschap in aanmerking. De ramingen worden opgesteld overeenkomstig de tabel in de bijlage. 2. Binnen drie maanden na ontvangst van de actieprogramma's stelt de Commissie, op basis van de verstrekte inlichtingen, in de valuta van elke lidstaat het maximumbedrag van de financiële bijdrage van de Gemeenschap vast. In voorkomend geval deelt de Commissie de betrokken lidstaten mee welke uitgaven niet voor financiering door de Gemeenschap worden aanvaard. 3. Uiterlijk op 31 mei van elk jaar dient de lidstaat bij de Commissie een overzicht in van de uitgaven die in het afgelopen kalenderjaar zijn gedaan. Het in artikel 4, lid 2, van de bovengenoemde verordening vastgestelde communautaire financieringspercentage geldt voor deze uitgaven voorzover die in de actieprogramma's zijn opgenomen en de Commissie niet van oordeel is dat ze niet voor bijstand in aanmerking komen. Dit overzicht wordt opgesteld overeenkomstig de tabel in de bijlage. Artikel 3 Het overeenkomstig artikel 4, lid 2, van Verordening (EG) nr. 723/97 vastgestelde maximumbedrag wordt, na aftrek van eventuele voor het voorafgaande jaar uitgetrokken maar niet gebruikte bedragen, in de in artikel 7 van Verordening (EG) nr. 296/96 bedoelde uitgaven opgenomen in de maand waarin de Commissie dit maximumbedrag heeft vastgesteld. Artikel 4 Deze verordening treedt in werking op de derde dag volgende op die van haar bekendmaking in het Publicatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 september 1997. Voor de Commissie Franz FISCHLER Lid van de Commissie (1) PB L 108 van 25. 4. 1997, blz. 6. BIJLAGE Jaarlijkse raming/aangifte (1) van de uitgaven voor de uitvoering van de bij Verordening (EG) nr. 723/97 ingestelde actieprogramma's >BEGIN VAN DE GRAFIEK> >EIND VAN DE GRAFIEK> (1) Schrappen wat niet van toepassing is.",
  "source": "EUR LEX"
}