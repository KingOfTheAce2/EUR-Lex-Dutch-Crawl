{
  "url": "http://www.w3.org/1999/xhtml\">",
  "content": "L_2014106NL.01000401.xml 9.4.2014 NL Publicatieblad van de Europese Unie L 106/4 BESLUIT VAN DE RAAD van 17 februari 2014 waarbij de lidstaten worden gemachtigd om de Overeenkomst van Kaapstad van 2012 inzake de tenuitvoerlegging van de bepalingen van het Protocol van Torremolinos van 1993 inzake het Internationaal Verdrag van Torremolinos voor de beveiliging van vissersvaartuigen van 1977 te ondertekenen, te bekrachtigen of ertoe toe te treden (Voor de EER relevante tekst) (2014/195/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, juncto artikel 218, lid 5, artikel 218, lid 6, onder a), punt v), en artikel 218, lid 8, eerste alinea, Gezien het voorstel van de Europese Commissie, Gezien de goedkeuring door het Europees Parlement, Overwegende hetgeen volgt: (1) Maatregelen door de Unie op het gebied van zeevervoer dienen erop gericht te zijn de maritieme veiligheid te verbeteren. (2) Het Protocol van Torremolinos van 1993 inzake het Internationaal Verdrag van Torremolinos voor de beveiliging van vissersvaartuigen van 1977 („het Protocol van Torremolinos”), is op 2 april 1993 vastgesteld. (3) In Richtlijn 97/70/EG van de Raad ( 1 ) zijn, op basis van het Protocol van Torremolinos, veiligheidsnormen vastgelegd voor vissersvaartuigen waarvan de lengte 24 m of meer bedraagt, waarbij voor zover nodig ten volle rekening is gehouden met regionale en lokale omstandigheden. (4) Het Protocol van Torremolinos is niet in werking getreden, omdat er niet aan de vastgelegde minimumvereisten voor bekrachtiging is voldaan. (5) Om in onderlinge overeenstemming en onder auspiciën van de Internationale Maritieme Organisatie (IMO) de strengste uitvoerbare normen voor de veiligheid van vissersvaartuigen vast te leggen die door de betrokken staten ten uitvoer kunnen worden gelegd, is op 11 oktober 2012 de Overeenkomst van Kaapstad van 2012 inzake de tenuitvoerlegging van de bepalingen van het Protocol van Torremolinos van 1993 inzake het Internationaal Verdrag van Torremolinos voor de beveiliging van vissersvaartuigen van 1977 („de overeenkomst”) vastgesteld. De overeenkomst staat van 11 februari 2013 tot en met 10 februari 2014 open voor ondertekening; daarna blijft toetreding mogelijk. (6) De bepalingen van de overeenkomst vallen onder de exclusieve bevoegdheid van de Unie met betrekking tot de veiligheidsregeling voor vissersvaartuigen waarvan de lengte 24 m of meer bedraagt. (7) De Unie kan geen partij zijn bij de overeenkomst, aangezien alleen staten partij kunnen zijn. (8) Het is in het belang van de maritieme veiligheid en de eerlijke concurrentie dat de overeenkomst door lidstaten die vissersvaartuigen hebben die onder hun vlag varen en binnen het toepassingsgebied van de overeenkomst vallen en in hun binnenwateren of territoriale zee dienst doen of vangsten aanlanden in hun haven, wordt bekrachtigd of dat die lidstaten toetreden tot deze overeenkomst, zodat dat de bepalingen van het Protocol van Torremolinos in werking kunnen treden. Bovendien kunnen na de inwerkingtreding van de overeenkomst een aantal bepalingen van het Protocol van Torremolinos die na de vaststelling van Richtlijn 97/70/EG zijn achterhaald via de IMO worden geactualiseerd. (9) Overeenkomstig artikel 2, lid 1, van het Verdrag moet de Raad derhalve lidstaten die vissersvaartuigen hebben die onder hun vlag varen en binnen het toepassingsgebied van de overeenkomst vallen en in hun binnenwateren of territoriale zee dienst doen of vangsten aanlanden in hun haven, machtigen de overeenkomst te ondertekenen en te bekrachtigen, of ertoe toe te treden, in het belang van de Unie. Ter vrijwaring van de huidige veiligheidsniveaus waarin Richtlijn 97/70/EG van de Raad voorziet, moeten de lidstaten bij de ondertekening van de overeenkomst en bij de nederlegging van hun akten van bekrachtiging of toetreding evenwel verklaren dat de ontheffingen krachtens voorschrift 1, lid 6, en voorschrift 3, lid 3, van hoofdstuk I van de bijlage bij de overeenkomst met betrekking tot jaarlijkse onderzoeken en een gemeenschappelijke visserijzone of exclusieve economische zone van toepassing moeten worden uitgesloten. Die verklaring moet verder bevatten dat voor vissersvaartuigen met een lengte van 24 m of meer uit derde landen die dienst doen in hun territoriale wateren of binnenwateren van de lidstaten of die hun vangst in een van hun havens aan wal brengen de veiligheidsnormen van Richtlijn 97/70/EG gelden, en dat de ontheffingen krachtens voorschrift 3, lid 3, van hoofdstuk I van de bijlage bij van de overeenkomst, niet zullen worden aanvaard ten aanzien van vissersvaartuigen uit derde landen, HEEFT HET VOLGENDE BESLUIT VASTGESTELD: Artikel 1 De lidstaten worden hierbij gemachtigd om de Overeenkomst van Kaapstad van 2012 inzake de tenuitvoerlegging van de bepalingen van het Protocol van Torremolinos van 1993 inzake het Internationaal Verdrag van Torremolinos voor de beveiliging van vissersvaartuigen van 1977 te ondertekenen, te ondertekenen en te bekrachtigen of ertoe toe te treden. Artikel 2 De lidstaten ondernemen de nodige stappen om hun akten van bekrachtiging van of toetreding tot de overeenkomst binnen een redelijke termijn en zo mogelijk uiterlijk twee jaar na de datum van inwerkingtreding van dit besluit neer te leggen bij de secretaris-generaal van de Internationale Maritieme Organisatie. Indien een lidstaat de overeenkomst ondertekent, bekrachtigt of ertoe toetreedt, legt hij ook de verklaring als bedoeld in de bijlage bij dit besluit neer. Artikel 3 Dit besluit is gericht tot de lidstaten. Gedaan te Brussel, 17 februari 2014. Voor de Raad De voorzitter A. TSAFTARIS ( 1 ) Richtlijn 97/70/EG van de Raad van 11 december 1997 betreffende de invoering van een geharmoniseerde veiligheidsregeling voor vissersvaartuigen waarvan de lengte 24 m of meer bedraagt ( PB L 34 van 9.2.1998, blz. 1 ). BIJLAGE DOOR DE LIDSTATEN BIJ DE ONDERTEKENING VAN, DE BEKRACHTIGING VAN OF DE TOETREDING TOT DE OVEREENKOMST VAN KAAPSTAD VAN 2012 INZAKE DE TENUITVOERLEGGING VAN HET PROTOCOL VAN TORREMOLINOS VAN 1993 INZAKE HET INTERNATIONAAL VERDRAG VAN TORREMOLINOS VOOR DE BEVEILIGING VAN VISSERSVAARTUIGEN VAN 1977 NEER TE LEGGEN VERKLARING In het kader van een regionale regeling krachtens artikel 3, lid 5, van het Protocol van Torremolinos is [ naam van de lidstaat ] gebonden door de desbetreffende wetgeving van de Europese Unie, namelijk Richtlijn 97/70/EG van de Raad van 11 december 1997 betreffende de invoering van een geharmoniseerde veiligheidsregeling voor vissersvaartuigen waarvan de lengte 24 m of meer bedraagt ( 1 ) . [ Naam van de lidstaat ] zal derhalve op grond daarvan de bepalingen van het Protocol van Torremolinos inzake veiligheidsnormen toepassen op vissersvaartuigen met een lengte van 24 m of meer die onder de vlag van derde landen varen en die dienst doen in de territoriale of binnenwateren van de lidstaat of die hun vangst aan land brengen in één van de havens van de lidstaat, overeenkomstig de voorwaarden van de bovengenoemde richtlijn. Op grond van die regionale regeling zijn de ontheffingen als bedoeld in voorschrift 1, lid 6, van hoofdstuk I van de bijlage bij de Overeenkomst van Kaapstad met betrekking tot jaarlijkse onderzoeken en in voorschrift 3, lid 3, van hoofdstuk I van de bijlage daarbij met betrekking tot een gemeenschappelijke visserijzone of exclusieve economische zone niet van toepassing op de deponerende lidstaat en op vissersvaartuigen met een lengte van 24 m of meer uit derde landen die dienst doen in de territoriale wateren of exclusieve economische zone van de deponerende lidstaat of die hun vangst in diens havens aan wal brengen. Ontheffingen krachtens voorschrift 3, lid 3, van hoofdstuk I van de bijlage bij de Overeenkomst van Kaapstad, met betrekking tot een gemeenschappelijke visserijzone of exclusieve economische zone die worden verleend aan vissersvaartuigen die onder het toepassingsgebied van voorschrift 1 van hoofdstuk I van de bijlage bij de Overeenkomst van Kaapstad vallen, worden niet aanvaard. ( 1 ) PB L 34 van 9.2.1998, blz. 1 .",
  "source": "EUR LEX"
}