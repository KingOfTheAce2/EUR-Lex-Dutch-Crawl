{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001Y0111(01):NL:HTML\">",
  "content": "EUR-Lex - 32001Y0111(01) - NL Avis juridique important | 32001Y0111(01) Conclusies van de Raad van 26 juni 1997 — Mededeling van de Commissie over het buitenlandse handelsbeleid van de Gemeenschap op het gebied van normen en conformiteitsbeoordeling Publicatieblad Nr. C 008 van 11/01/2001 blz. 0001 - 0003 Conclusies van de Raad van 26 juni 1997 Mededeling van de Commissie over het buitenlandse handelsbeleid van de Gemeenschap op het gebied van normen en conformiteitsbeoordeling (2001/C 8/01) 1. De Raad bevestigt opnieuw het belang van de vermindering van technische belemmeringen op de wereldmarkten en de voorkoming van het ontstaan van nieuwe belemmeringen om de handel en de markttoegang van de Gemeenschap voor producten te vergemakkelijken en aldus de uitvoer te versterken en werkgelegenheid te scheppen. 2. Gezien die doelstelling is de Raad het eens over het belang van een algemene, coherente en operationele externe strategie. Deze strategie moet de beoordeling van sectoriële en geografische prioriteiten op gezette tijden omvatten, rekening houdend met de handelsbelangen, alsmede de beoordeling van de resultaten daarvan. De externe strategie mag echter niet ten nadele van legitieme verzoeken om betere bescherming van de gezondheid, de veiligheid en het milieu ten uitvoer worden gelegd en mag het regelgevingsstelsel van de interne markt niet in gevaar brengen. Zij moet ook rekening houden met de gehechtheid van de Gemeenschap aan het multilaterale handelsstelsel. 3. De Gemeenschap heeft een ruime waaier van instrumenten en beleidsmaatregelen tot haar beschikking: de WTO-overeenkomst inzake technische handelsbelemmeringen, de harmonisatie van normen en technische voorschriften, overeenkomsten inzake wederzijdse erkenning van conformiteitsbeoordelingen (MRA), technische bijstand en maatregelen inzake de samenwerking op regelgevend gebied. De doelstelling moet zijn de meest geschikte instrumenten en beleidsmaatregelen op te sporen en ervoor te zorgen dat deze op een gecoördineerde wijze worden gebruikt. 4. Met deze prioriteit voor ogen, spreekt de Raad zijn voldoening uit over de mededeling van de Commissie over het buitenlandse handelsbeleid van de Gemeenschap op het gebied van normen en conformiteitsbeoordeling en de strategie terzake. De Raad is het er volledig mee eens dat de doelstellingen van de Gemeenschap het volgende moeten omvatten: - in het multilaterale kader, zorgen voor de volledige tenuitvoerlegging door alle lidstaten van de WTO-overeenkomst inzake technische handelsbelemmeringen en, in het bilaterale kader, van analoge overeenkomsten of andere maatregelen om belemmeringen te verminderen; - bevordering van de internationale harmonisatie van normen, voorschriften en conformiteitsbeoordelingsprocedures; - sluiting van overeenkomsten inzake conformiteitsbeoordeling om de kosten van keuring en certificatie op andere markten terug te dringen; - verbetering van de coördinatie en samenhang tussen de technische bijstandsprogramma's van de Gemeenschap en de lidstaten om ervoor te zorgen dat de regelgevingsstelsels van de partnerlanden doorzichtig zijn en de doelstellingen van de buitenlandse handel beter kunnen behartigen; - totstandbrenging van samenwerking op het gebied van de regelgeving, gericht op de harmonisatie van voorschriften en normen met andere handelspartners. 5. De Raad juicht de algemene strekking van de aanbevelingen van deel V van de mededeling toe en wenst op de volgende aspecten te wijzen, die volgens hem in de communautaire strategie moeten worden benadrukt. A. NORMEN EN CONFORMITEITSBEOORDELING - De Raad spreekt zijn voldoening uit over het verslag van de Commissie technische handelsbelemmeringen zoals aangenomen door de WTO-Ministerconferentie van Singapore in december 1996. De Raad erkent voorts het belang van de driejaarlijkse toetsing van de werking en toepassing van de nieuwe Overeenkomst inzake technische handelsbelemmeringen die vóór eind 1997 moet plaatsvinden en herinnert aan de voorstellen die de Gemeenschap onlangs aan de passende WTO-Commissie heeft voorgelegd. In dit verband erkent de Raad het belang, voor de opheffing van technische handelsbelemmeringen, van een groter gebruik van internationale normen en voorschriften, nauwkeurig omschreven betrekkingen met de WTO en internationale normalisatieorganisaties, het stimuleren van de handelspartners om inzake normen en voorschriften een aanpak te hanteren die gebaseerd is op of spoort met de internationale en Europese praktijk, met inbegrip van de aanneming van dwingende voorschriften in de vorm van algemene eisen, naar het voorbeeld van de \"nieuwe aanpak\"-richtlijnen van de Gemeenschap, en het bevorderen van regelingen waarbij regionale en nationale normalisatieorganisaties overeenkomen om samen te werken teneinde resultaten te garanderen die sporen met die van de internationale normalisatieorganisaties en onnodige doublures uit te sluiten. - Bij het bezien of en onder welke omstandigheden de Gemeenschap nauwer moet worden betrokken bij de werkzaamheden van de internationale regelgevingsorganen/normalisatie-instellingen, verzoekt de Raad de Commissie de praktische gevolgen van een dergelijke betrokkenheid te bestuderen voor de verdeling van bevoegdheden tussen nationale en Europese instanties. - De Raad acht het voor de Gemeenschap essentieel verdere geografische en sectoriële prioriteiten vast te stellen. Hij verzoekt de Commissie de nodige elementen te verstrekken om hem in staat te stellen dergelijke prioriteiten te bepalen en die prioriteiten alsook de middelen om die te bereiken op gezette tijden opnieuw te bezien. B. OVEREENKOMSTEN INZAKE CONFORMITEITSBEOORDELING - De Raad benadrukt dat harmonisatie-initiatieven en overeenkomsten inzake wederzijdse erkenning elk wegens hun eigen verdiensten moeten worden nagestreefd. Niettemin zou de Gemeenschap, gezien het belang dat de industrie hecht aan sterkere internationale harmonisatie van normen en voorschriften, moeten garanderen dat dit doel, waar mogelijk, door overeenkomsten inzake wederzijdse erkenning wordt gesteund. - De Raad neemt er nota van dat onderhandelingen betreffende het sluiten van overeenkomsten inzake wederzijdse erkenning van conformiteitsbeoordelingen, met inbegrip van Europese overeenkomsten betreffende conformiteitsbeoordeling met de landen van Midden- en Oost-Europa (LMOE) zullen worden gevoerd op basis van specifieke, door de Raad opgestelde, onderhandelingsrichtsnoeren. Wat Europese overeenkomsten inzake conformiteitsbeoordeling betreft, is de Raad van mening dat de onderhandelingen de geleidelijke afstemming op het \"acquis communautaire\" volgens een overeengekomen tijdschema moeten waarborgen. Voorts verzoekt de Raad de Commissie, wanneer zij aanvullende onderhandelingen opent, een evaluatie voor te leggen van de mogelijke commerciële gevolgen. Met deze evaluatie moet rekening worden gehouden om een adequate keuze te maken van de eerste sectoren die in die overeenkomsten betreffende conformiteitsbeoordeling moeten worden opgenomen. De Raad verwacht tevens een tijdige evaluatie van de mate waarin de overeenkomsten, zowel vanuit commercieel oogpunt als in termen van markttoegang, evenwichtig zijn. C. TECHNISCHE BIJSTANDSPROGRAMMA'S OP HET GEBIED VAN NORMALISATIE EN CERTIFICATIE - De Raad onderstreept dat programma's inzake technische bijstand ertoe moeten strekken de internationale harmonisatie van normen en voorschriften te bevorderen, de wederzijdse erkenning - waar deze mogelijk is - te vergemakkelijken, teneinde te zorgen voor de vrije handel en tegelijkertijd een hoog niveau van bescherming van gezondheid, veiligheid en milieu te garanderen, en andere vormen van samenwerking inzake regelgeving te versterken. - De Raad benadrukt dat Europese of nationale organisaties en de regelgevende instanties van de lidstaten veel nauwer bij de opstelling van technische bijstandsprogramma's moeten worden betrokken. Er moet een grotere doorzichtigheid van bilaterale en communautaire programma's en een grotere coherentie tussen bilaterale en communautaire programma's worden gegarandeerd om overlappingen te voorkomen. Voorts steunt de Raad de aanbeveling dat de communautaire programma's moeten voorzien in een onafhankelijke beoordeling ervan. D. SAMENWERKING OP HET GEBIED VAN DE REGELGEVING - De Raad bevestigt opnieuw dat een bilaterale actie inzake samenwerking op het gebied van de regelgeving met betrekking tot normalisatie en certificatie moet worden ondernomen, onder voorbehoud van internationale verplichtingen. Een dergelijke actie dient voornamelijk op meer doorzichtigheid gericht te zijn en de basis te leggen voor wederzijds begrip tussen de partijen. Een en ander zou ook de werkzaamheden in het internationale harmonisatiekader moeten vergemakkelijken. In ieder geval dient de Raad hierbij naar behoren te worden betrokken en dient hij strikt op de hoogte te worden gehouden van de vooruitgang en de resultaten van alle ondernomen acties, met inbegrip van de vaststelling van de sectoriële en geografische prioriteiten. - De Raad is tevens van oordeel dat de coördinatie moet worden versterkt en een permanente dialoog moet worden aangevat met de betrokken derde landen teneinde een beter inzicht te krijgen in de regelgevingskwesties en de belemmeringen op de voornaamste markten en de ontwikkeling van de regelgeving te kunnen volgen en beïnvloeden. E. UITBREIDING VAN HET MANDAAT VAN DE TECHNISCHE GROEP VAN HET COMITÉ VAN ARTIKEL 113 De Raad draagt het comité van artikel 113 op alle nodige maatregelen te nemen om te waarborgen dat het buitenlandse handelsbeleid van de Gemeenschap op het gebied van normen en conformiteitsbeoordeling algemeen, coherent en operationeel wordt uitgevoerd. Die maatregelen moeten een uitbreiding van het bestaande mandaat van de technische groep omvatten voorzover dat nodig is om dit coherente beleid te waarborgen.",
  "source": "EUR LEX"
}