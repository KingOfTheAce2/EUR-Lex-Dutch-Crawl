{
  "url": "http://www.w3.org/1999/xhtml\"><!--",
  "content": "L_2022287NL.01002201.xml 8.11.2022 NL Publicatieblad van de Europese Unie L 287/22 GEDELEGEERDE VERORDENING (EU) 2022/2113 VAN DE COMMISSIE van 13 juli 2022 tot aanvulling van Verordening (EU) 2020/1503 van het Europees Parlement en de Raad met technische reguleringsnormen voor de uitwisseling van informatie tussen bevoegde autoriteiten over onderzoeks-, toezichts- en handhavingsactiviteiten met betrekking tot Europese crowdfundingdienstverleners voor bedrijven (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2020/1503 van het Europees Parlement en de Raad van 7 oktober 2020 betreffende Europese crowdfundingdienstverleners voor bedrijven en tot wijziging van Verordening (EU) 2017/1129 en Richtlijn (EU) 2019/1937 ( 1 ) , en met name artikel 31, lid 8, derde alinea, Overwegende hetgeen volgt: (1) De informatie die de bevoegde autoriteiten op grond van artikel 31, lid 1, van Verordening (EU) 2020/1503 moeten uitwisselen, moet die autoriteiten in staat stellen hun onderzoeks-, toezichts- en handhavingsactiviteiten uit hoofde van die verordening doeltreffend uit te voeren. Daarom moet worden gespecificeerd welke informatie de bevoegde autoriteiten moeten uitwisselen om die taken te kunnen uitvoeren. (2) Om ervoor te zorgen dat de bevoegde autoriteiten doeltreffend toezicht kunnen uitoefenen op crowdfundingdienstverleners, moeten zij algemene achtergrondinformatie en oprichtingsdocumenten uitwisselen, inclusief nationale oprichtingsakten of andere documenten die inzicht verschaffen in de structuur en bedrijfsactiviteiten van crowdfundingdienstverleners. Om dezelfde reden moeten de bevoegde autoriteiten ook informatie uitwisselen over het vergunningsproces en de bestuursorganen van crowdfundingdienstverleners, inclusief informatie over de geschiktheid om een crowdfundingdienstverlener te besturen en de reputatie van de leden van het bestuursorgaan, alsook informatie over aandeelhouders, opgelegde sancties en administratieve maatregelen, handhavingsmaatregelen en de relevante gedrags- en nalevingsantecedenten. (3) Om zich volledig van hun toezichtstaken te kwijten, moeten de bevoegde autoriteiten ook relevante informatie uitwisselen over andere natuurlijke personen of rechtspersonen en crowdfundinggerelateerde derden die van belang zijn voor de verlening van de diensten van crowdfundingdienstverleners, inclusief informatie over derden die zijn aangewezen om operationele functies te vervullen in verband met de verlening van crowdfundingdiensten. (4) Uitwisseling van informatie tussen bevoegde autoriteiten is het nuttigst wanneer zich toezichtkwesties voordoen met betrekking tot entiteiten die onder Verordening (EU) 2020/1503 vallen; daarbij kan het onder meer gaan om informatie over de initiële vergunningsaanvraag van crowdfundingdienstverleners, het doorlopende toezicht op de naleving van die verordening door een entiteit, en toezichts- en handhavingsmaatregelen die van invloed kunnen zijn op de activiteiten van een entiteit in een ander rechtsgebied. (5) De uitwisseling van informatie tussen bevoegde autoriteiten met betrekking tot onderzoeks-, toezichts- en handhavingsactiviteiten moet plaatsvinden overeenkomstig het recht op bescherming van persoonsgegevens van de betrokkenen, zoals vastgelegd in de artikelen 7 en 8 van het Handvest van de grondrechten van de Europese Unie, en in overeenstemming zijn met Verordening (EU) 2016/679 van het Europees Parlement en de Raad ( 2 ) . (6) Deze verordening is gebaseerd op de ontwerpen van technische reguleringsnormen die de Europese Autoriteit voor effecten en markten (ESMA) bij de Commissie heeft ingediend. (7) De ESMA heeft geen openbare raadplegingen gehouden over de ontwerpen van technische reguleringsnormen waarop deze verordening is gebaseerd, en evenmin de potentiële kosten en baten geanalyseerd, aangezien dit sterk buiten verhouding zou hebben gestaan tot het toepassingsgebied en het effect van die normen, rekening houdend met het feit dat zij hoofdzakelijk betrekking hebben op de bevoegde autoriteiten en de ETA’s. (8) De ESMA heeft het advies ingewonnen van de Stakeholdergroep effecten en markten die overeenkomstig artikel 37 van Verordening (EU) nr. 1095/2010 van het Europees Parlement en de Raad ( 3 ) is opgericht. (9) De Europese Toezichthouder voor gegevensbescherming is geraadpleegd overeenkomstig artikel 42, lid 1, van Verordening (EU) 2018/1725 van het Europees Parlement en de Raad ( 4 ) en heeft op 1 juni 2022 advies uitgebracht, HEEFT DE VOLGENDE VERORDENING VASTGESTELD: Artikel 1 Over crowdfundingdienstverleners uit te wisselen informatie De bevoegde autoriteiten wisselen over een crowdfundingdienstverlener de volgende informatie uit: a) algemene informatie en documenten met betrekking tot de crowdfundingdienstverlener: i) de naam van de crowdfundingdienstverlener, het adres van zijn hoofdkantoor of statutaire zetel, contactgegevens, de identificatiecode voor juridische entiteiten (LEI) volgens ISO 17442 en relevante uittreksels uit nationale registers; ii) informatie over de oprichtingsdocumenten die de crowdfundingdienstverlener krachtens de toepasselijke nationale wetgeving moet hebben; b) in het kader van de vergunningsprocedure verstrekte informatie over de voor het beheer van de crowdfundingdienstverlener verantwoordelijke natuurlijke personen, waaronder: i) de naam en het persoonlijk identificatienummer, indien dit in de betrokken lidstaat beschikbaar is; ii) de functie die deze personen bij de crowdfundingdienstverlener bekleden; c) informatie die nodig is om de betrouwbaarheid en geschiktheid van de voor het beheer van de crowdfundingdienstverlener verantwoordelijke natuurlijke personen te beoordelen, waaronder, indien beschikbaar: i) informatie over hun werkervaring; ii) de volgende informatie over hun reputatie: 1) informatie over een strafblad of administratieve of civielrechtelijke sancties en informatie over strafrechtelijke onderzoeken die tegen dergelijke personen zijn ingesteld wegens inbreuken op nationale regels op het gebied van handelsrecht, insolventierecht, financiële diensten, bestrijding van het witwassen van geld, fraudebestrijding of beroepsaansprakelijkheidsverplichtingen, in de vorm van een officieel attest of een ander gelijkwaardig document overeenkomstig het nationale recht, en een gedetailleerde beschrijving van eventuele civielrechtelijke of administratieve sancties die zijn opgelegd; 2) informatie over andere lopende onderzoeken of procedures dan die welke zijn genoemd in punt c), ii), 1); 3) informatie over elke weigering van registratie, vergunning, lidmaatschap of licentie om een bedrijf of een beroep uit te oefenen, en informatie over de intrekking, herroeping of beëindiging van een dergelijke registratie, vergunning, lidmaatschap of licentie, of uitsluiting door een toezichthoudende of overheidsinstantie of een beroepsvereniging; 4) informatie over elk ontslag uit een dienstbetrekking in verband met functies en taken met betrekking tot het beheer van middelen of soortgelijke vertrouwensrelaties, en een beschrijving van de redenen voor een dergelijk ontslag; d) informatie over aandeelhouders die 20 % of meer van het aandelenkapitaal of de stemrechten van de crowdfundingdienstverlener bezitten, inclusief informatie over het ontbreken van een strafblad of administratieve of civielrechtelijke sancties en informatie over strafrechtelijke onderzoeken die tegen dergelijke aandeelhouders zijn ingesteld wegens inbreuken op nationale regels op het gebied van handelsrecht, insolventierecht, financiële diensten, bestrijding van het witwassen van geld, fraudebestrijding of beroepsaansprakelijkheidsverplichtingen, en een gedetailleerde beschrijving van eventuele civielrechtelijke of administratieve sancties die zijn opgelegd; e) informatie over de organisatiestructuur van de crowdfundingdienstverlener, zijn exploitatievoorwaarden en de naleving van de voorschriften in Verordening (EU) 2020/1503 door die crowdfundingdienstverlener, zoals verstrekt in het kader van het vergunningsproces en bijgewerkt via de toezichtactiviteiten van de bevoegde autoriteit die het verzoek om informatie ontvangt, met inbegrip van maar niet beperkt tot: i) informatie over de governanceregelingen en internecontrolemechanismen om de naleving van Verordening (EU) 2020/1503 te waarborgen, inclusief risicobeheer- en accountingprocedures; ii) een werkprogramma met een beschrijving van de soorten crowdfundingdiensten die de crowdfundingdienstverlener verleent overeenkomstig Verordening (EU) 2020/1503; iii) nalevingsgegevens van de crowdfundingdienstverlener, inclusief informatie die in het bezit is van de bevoegde autoriteiten; iv) informatie die bij crowdfundingdienstverleners kan worden opgevraagd met betrekking tot de in de artikelen 3 tot en met 11 van Verordening (EU) 2020/1503 genoemde activiteiten en vereisten; f) informatie over de vergunning als crowdfundingdienstverlener of de intrekking van een vergunning op grond van de artikelen 12, 13 en 17 van Verordening (EU) 2020/1503; g) informatie over elke aan de crowdfundingdienstverlener opgelegde sanctie, inclusief strafrechtelijke sancties, administratieve maatregelen of handhavingsmaatregelen; h) alle andere informatie die nodig is voor samenwerking bij onderzoeks-, toezichts- en handhavingsactiviteiten overeenkomstig artikel 31, lid 1, van Verordening (EU) 2020/1503. Artikel 2 Over andere personen en entiteiten zonder rechtspersoonlijkheid uit te wisselen informatie 1.   Met betrekking tot crowdfundinggerelateerde derden die van belang zijn voor de verlening van de diensten van crowdfundingdienstverleners en die natuurlijke personen zijn, wisselen de bevoegde autoriteiten de naam, geboortedatum en -plaats, het persoonlijke identificatienummer indien beschikbaar in de betrokken lidstaat, en het adres en de contactgegevens van de betrokken persoon uit. 2.   Met betrekking tot crowdfundinggerelateerde derden die van belang zijn voor de verlening van de diensten van crowdfundingdienstverleners en die rechtspersonen zijn, kan een bevoegde autoriteit ook verzoeken om documenten ter bevestiging van: a) de bedrijfsnaam van de rechtspersoon; b) het adres van het hoofdkantoor of de statutaire zetel van de rechtspersoon en, indien verschillend, het postadres; c) de contactgegevens van de rechtspersoon en het nationale identificatienummer of de LEI-code, indien beschikbaar; d) de inschrijving van rechtsvorm van de rechtspersoon in overeenstemming met de toepasselijke nationale wetgeving; e) een volledige lijst van de personen die feitelijk leiding geven aan het bedrijf van de rechtspersoon, inclusief hun naam, geboortedatum en -plaats, adres, contactgegevens en, indien beschikbaar in de betrokken lidstaat, hun persoonlijk identificatienummer. 3.   De bevoegde autoriteiten wisselen alle andere informatie uit die nodig is voor samenwerking bij onderzoeks-, toezichts- en handhavingsactiviteiten overeenkomstig artikel 31, lid 1, van Verordening (EU) 2020/1503. Artikel 3 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 juli 2022. Voor de Commissie De voorzitter Ursula VON DER LEYEN ( 1 ) PB L 347 van 20.10.2020, blz. 1 . ( 2 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 ). ( 3 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ). ( 4 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ).",
  "source": "EUR LEX"
}