{
  "url": "http://www.w3.org/1999/xhtml\"><!--",
  "content": "L_2015256NL.01001901.xml 1.10.2015 NL Publicatieblad van de Europese Unie L 256/19 BESLUIT (EU) 2015/1753 VAN DE COMMISSIE van 30 september 2015 tot bevestiging van de deelneming van Italië aan de nauwere samenwerking op het gebied van de instelling van eenheidsoctrooibescherming DE EUROPESE COMMISSIE, Gezien het Verdrag betreffende de werking van de Europese Unie, en met name artikel 328, lid 1, en artikel 331, lid 1, Gezien Besluit 2011/167/EU van de Raad van 10 maart 2011 houdende machtiging om nauwere samenwerking aan te gaan op het gebied van de instelling van eenheidsoctrooibescherming ( 1 ) , Gezien de kennisgeving door Italië van zijn voornemen deel te nemen aan de nauwere samenwerking op het gebied van de instelling van eenheidsoctrooibescherming, Overwegende hetgeen volgt: (1) Op 10 maart 2011 heeft de Raad besloten België, Bulgarije, Cyprus, Denemarken, Duitsland, Estland, Finland, Frankrijk, Griekenland, Hongarije, Ierland, Letland, Litouwen, Luxemburg, Malta, Nederland, Oostenrijk, Polen, Portugal, Roemenië, Slovenië, Slowakije, Tsjechië, het Verenigd Koninkrijk en Zweden te machtigen nauwere samenwerking aan te gaan op het gebied van de instelling van eenheidsoctrooibescherming. (2) Op 17 december 2012 hebben het Europees Parlement en de Raad Verordening (EU) nr. 1257/2012 ( 2 ) vastgesteld. (3) Op 17 december 2012 heeft de Raad Verordening (EU) nr. 1260/2012 ( 3 ) vastgesteld. (4) Italië heeft bij brief van 2 juli 2015, bij de Commissie geregistreerd op 20 juli 2015, te kennen gegeven voornemens te zijn deel te nemen aan de nauwere samenwerking op het gebied van de instelling van eenheidsoctrooibescherming. (5) De Commissie merkt op dat noch Besluit 2011/167/EU noch de Verordeningen (EU) nr. 1257/2012 en (EU) nr. 1260/2012 specifieke voorwaarden voorschrijven voor de deelneming aan de nauwere samenwerking op het gebied van de instelling van eenheidsoctrooibescherming en dat de deelneming van Italië de voordelen van deze nauwere samenwerking zou moeten versterken, HEEFT HET VOLGENDE BESLUIT VASTGESTELD: Artikel 1 Deelneming van Italië aan de nauwere samenwerking 1.   De deelneming van Italië aan de nauwere samenwerking op het gebied van de instelling van eenheidsoctrooibescherming, waartoe bij Besluit 2011/167/EU machtiging is verleend, wordt bevestigd. 2.   In overeenstemming met dit besluit zijn de Verordeningen (EU) nr. 1257/2012 en (EU) nr. 1260/2012 van toepassing op Italië. Artikel 2 Kennisgeving door Italië 1.   Italië stelt de Commissie uiterlijk op de datum waarop Verordening (EU) nr. 1257/2012 van toepassing wordt, in kennis van de overeenkomstig artikel 9 van die verordening genomen maatregelen. 2.   Italië stelt de Commissie in kennis van de overeenkomstig artikel 4, lid 2, van Verordening (EU) nr. 1257/2012 genomen maatregelen, hetzij uiterlijk op de datum waarop die verordening van toepassing wordt, hetzij, indien het eengemaakte octrooigerecht op de datum waarop die verordening van toepassing wordt in Italië geen exclusieve rechtsmacht voor Europese octrooien met eenheidswerking heeft, uiterlijk op de datum waarop het gemeenschappelijk octrooigerecht in Italië over een dergelijke exclusieve rechtsmacht beschikt. Artikel 3 Inwerkingtreding en datum waarop de Verordeningen (EU) nr. 1257/2012 en (EU) nr. 1260/2012 in Italië van toepassing worden 1.   De Verordeningen (EU) nr. 1257/2012 en (EU) nr. 1260/2012 treden in Italië in werking op de dag na die van de bekendmaking van dit besluit in het Publicatieblad van de Europese Unie . 2.   De Verordeningen (EU) nr. 1257/2012 en (EU) nr. 1260/2012 zijn met ingang van de datum van inwerkingtreding van de Overeenkomst betreffende een eengemaakt octrooigerecht van toepassing op Italië. Artikel 4 Inwerkingtreding Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 30 september 2015. Voor de Commissie De voorzitter Jean-Claude JUNCKER ( 1 ) PB L 76 van 22.3.2011, blz. 53 . ( 2 ) Verordening (EU) nr. 1257/2012 van het Europees Parlement en de Raad van 17 december 2012 tot het uitvoering geven aan nauwere samenwerking op het gebied van de instelling van eenheidsoctrooibescherming ( PB L 361 van 31.12.2012, blz. 1 ). ( 3 ) Verordening (EU) nr. 1260/2012 van de Raad van 17 december 2012 tot het uitvoering geven aan nauwere samenwerking op het gebied van de instelling van eenheidsoctrooibescherming met betrekking tot de toepasselijke vertaalregelingen ( PB L 361 van 31.12.2012, blz. 89 ).",
  "source": "EUR LEX"
}