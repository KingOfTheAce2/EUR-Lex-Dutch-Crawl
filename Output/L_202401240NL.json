{
  "url": "http://www.w3.org/1999/xhtml\">",
  "content": "L_202401240NL.000101.fmx.xml Publicatieblad van de Europese Unie NL L-serie 2024/1240 30.4.2024 UITVOERINGSBESLUIT (GBVB) 2024/1240 VAN DE RAAD van 29 april 2024 tot uitvoering van Besluit 2010/788/GBVB betreffende beperkende maatregelen in het licht van de situatie in de Democratische Republiek Congo DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2010/788/GBVB van de Raad van 20 december 2010 betreffende beperkende maatregelen in het licht van de situatie in de Democratische Republiek Congo ( 1 ) , en met name artikel 6, lid 2, en artikel 7, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 20 december 2010 heeft de Raad Besluit 2010/788/GBVB vastgesteld. (2) Het Comité van de Veiligheidsraad van de Verenigde Naties, ingesteld op grond van Resolutie 1533 (2004) van de Veiligheidsraad van de Verenigde Naties, heeft op 20 februari 2024 zes personen toegevoegd aan de lijst van personen en entiteiten die aan beperkende maatregelen onderworpen zijn. Die zes personen moeten daarom worden opgenomen in de lijst van natuurlijke personen of rechtspersonen, entiteiten en lichamen in bijlage I bij Besluit 2010/788/GBVB en geschrapt uit de lijst van natuurlijke personen of rechtspersonen, entiteiten en lichamen in bijlage II bij dat besluit. (3) De Veiligheidsraad van de Verenigde Naties heeft ook nadere informatie beschikbaar gesteld met betrekking tot twee personen die zijn opgenomen in de lijst van natuurlijke personen of rechtspersonen, entiteiten en lichamen in bijlage I bij Besluit 2010/788/GBVB, waarvan de vermeldingen moeten worden geactualiseerd. (4) De bijlagen I en II bij Besluit 2010/788/GBVB moeten bijgevolg dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlagen I en II bij Besluit 2010/788/GBVB worden gewijzigd overeenkomstig de bijlage bij dit besluit. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Luxemburg, 29 april 2024. Voor de Raad De voorzitter D. CLARINVAL ( 1 ) PB L 336 van 21.12.2010, blz. 30 . BIJLAGE 1)   De volgende personen worden toegevoegd aan de lijst van natuurlijke personen in rubriek a) (“Lijst van personen als bedoeld in artikel 3, lid 1”) van bijlage I bij Besluit 2010/788/GBVB: “39.   Apollinaire HAKIZIMANA (ook bekend als: a) AMIKWE LEPIC, b) LE POÈTE, c) ADONIA) Hoedanigheid: a) luitenant-generaal b) commissaris voor Defensie van de “Forces Démocratiques de Libération du Rwanda — Forces Combattantes Abacunguzi (FDLR-FOCA)”. Geboortedatum: 1964. Datum plaatsing op de VN-lijst: 20 februari 2024. Overige informatie: Op de lijst geplaatst op grond van punt 7, b), e) en h), van Resolutie 2293 (2016) als een van de “politieke en militaire leiders van buitenlandse gewapende groeperingen die in de DRC opereren en de ontwapening en de vrijwillige repatriëring of hervestiging van tot deze groepen behorende strijders belemmeren”; “beramen, aansturen of plegen van handelingen in de DRC die inhouden dat mensenrechten worden misbruikt of geschonden of, naargelang het geval, het internationale humanitaire recht wordt geschonden, daaronder begrepen handelingen gericht tegen burgers, onder meer met het oog op doding of verminking, verkrachting en ander seksueel geweld, ontvoering of gedwongen verplaatsing, en aanvallen op scholen en ziekenhuizen”; en “handelen namens of onder leiding van een op een lijst geplaatste persoon of entiteit, dan wel namens of onder leiding van een entiteit die eigendom is van of onder zeggenschap staat van een aangewezen persoon of entiteit”, zoals verlengd bij Resolutie 2688 (2023). Als militair leider van FDLR-FOCA is Apollinaire HAKIZIMANA betrokken bij het aanzetten tot en steun verlenen aan de activiteiten van de groepering. De FDLR-FOCA ( Forces démocratiques de libération du Rwanda — Forces Combattantes Abacunguzi ) is een niet-gouvernementele gewapende groepering die actief is in het oosten van de DRC, die het gewapende conflict, de instabiliteit en de onveiligheid in de DRC in stand houdt en is verantwoordelijk voor ernstige misbruiken van de mensenrechten in dat land, waaronder moorden op burgers, en ernstige mensenrechtenschendingen zoals verkrachtingen en andere daden van seksueel geweld en ontvoering, ook ten aanzien van kinderen. De FDLR-FOCA wordt geleid door aan sancties onderworpen personen: “luitenant-generaal” Gaston Iyamuremye, ook bekend als Rumuli of Victor Byiringiro en “generaal” Pacifique Ntawunguka, ook bekend als Omegam. Als leider van de FDLR-FOCA is Apollinaire HAKIZIMANA betrokken bij het beramen, aansturen of plegen van handelingen in de DRC die ernstige schendingen of misbruiken van de mensenrechten vormen. Hij is ook verantwoordelijk voor het in stand houden van het gewapende conflict, de instabiliteit en de onveiligheid in de DRC. Als luitenant-generaal en commissaris van Defensie van de FDLR-FOCA leidt Apollinaire HAKIZIMANA een aangewezen entiteit, samen met andere aangewezen personen. 40.   Ahmad Mahmood HASSAN (ook bekend als: a) Ahmed Mahamud Hassan ALIYANI b) Ahmad Mahmoud HASSAN c) Ahmad Mahamood HASSAN d) Ahmed Mahmoud HASSAN e) Abu WAQAS f) SAINT JOYAGE g) JUNDI h) ABWAKASI i) ABUWAKAS j) MURABU k) MARABOU l) MWARABU m) LEBLANC)) Hoedanigheid: a) luitenant-generaal b) hooggeplaatste leider van de ADF (Allied Democratic Forces — Geallieerde democratische strijdkrachten) Geboortedatum: a) 21 juli 1997 b) 1993. Nationaliteit: Verenigde Republiek Tanzania. Paspoortnummer: a) Verenigde Republiek Tanzania AB850901, verloopt op 11 december 2026 b) Verenigde Republiek Tanzania AB187304 (verlopen op 28 november 2016). Adres: Democratische Republiek Congo. Datum plaatsing op de VN-lijst: 20 februari 2024. Overige informatie: Ahmad Mahmood HASSAN is op 20 februari 2024 op de lijst geplaatst op grond van punt 7, b), e) en h), van Resolutie 2293 (2016) en punt 3 van Resolutie 2641 (2022), zoals nogmaals bevestigd in punt 2 van Resolutie 2688 (2023). Ahmad Mahmood HASSAN leidt een eenheid van een aan sancties onderworpen entiteit en buitenlandse gewapende groepering die actief is in de DRC: de ADF (Allied Democratic Forces). Als leider van de ADF voert Ahmad Mahmood HASSAN het feitelijke commando over de strijders van die groep en heeft hij de controle over hen. Ahmad Mahmood HASSAN is betrokken bij het beramen, aansturen of plegen van handelingen die ernstige schendingen of misbruik van de mensenrechten in de DRC inhouden. Hij is ook verantwoordelijk voor het in stand houden van het gewapende conflict, de instabiliteit en de onveiligheid in de DRC. Ahmad Mahmood HASSAN is betrokken bij de productie en vervaardiging van geïmproviseerde explosieven in de DRC, en is medeplichtig aan en betrokken bij het beramen, aansturen, ondersteunen, bevel geven tot of assisteren bij aanslagen met geïmproviseerde explosieven in de DRC. In verband met punt 7, b), van Resolutie 2293 (2016) wordt in het eindverslag van 2021 van de Groep van deskundigen van de VN inzake de DRC gesteld dat Ahmad Mahmood HASSAN, als “bevelhebber van een kamp in Irungu/Mwalika, nieuwe rekruten ontvangt en hen militaire en ideologische training geeft”. Hij is derhalve ook verantwoordelijk voor het in stand houden van het gewapende conflict, de instabiliteit en de onveiligheid in de DRC. In verband met punt 7, e), van Resolutie 2293 (2016) was Ahmad Mahmood Hassan rechtstreeks betrokken bij het beramen en uitvoeren van aanslagen door de ADF, onder meer op 16 juni 2023 op de secundaire school in het Oegandese Lhubiriha, de bomaanslag in het stadje Kasindi (Benigebied) op 15 januari 2023 en een bomaanslag in Goma op 7 april 2022, waarbij zes personen om het leven kwamen en 16 anderen gewond raakten. Ahmad Mahmood HASSAN is een van de belangrijkste financiers van de aanslagen op Oegandees grondgebied: Mpondwe, op 16 juni 2023 (42 burgers gedood) en Queen Elizabeth National Park, op 17 oktober 2023 (drie burgers gedood). Volgens Congolese en Oegandese bronnen werden de commando-eenheden die de aanslagen vanuit de DRC in Oeganda hebben uitgevoerd, waaronder ADF-commandant MUSA KAMUSI, door hem persoonlijk opgeleid en aangestuurd. Ahmad Mahmood HASSAN neemt sinds 2023, samen met hoge ambtenaar MEDDIE NKALUBO, het voortouw bij grote geplande aanvallen van de ADF op Oegandees grondgebied. Op de avond van 7 april 2022 vond een explosie plaats in een bar in de wijk Mabanga Sud in Goma, ook bekend als het militaire kamp Katindo. Er vielen zes doden en ten minste 16 gewonden. Uit ter plaatse verzameld bewijsmateriaal door de Groep deskundigen van de VN, gestaafd door bronnen van de FARDC, forensische artsen, getuigenverklaringen en ADF-bronnen, bleek dat de explosie was veroorzaakt door een bomvest dat werd gedragen door een vrouw die bij de aanslag om het leven kwam. Drie ADF-medewerkers en drie inlichtingenbronnen meldden dat de aanval was gepland door de ADF, met medewerking van hun netwerk in Goma. Ten minste drie personen, bekend onder de namen “Hassan”, “Yusuf” en “Masika”, maakten deel uit van het ADF-netwerk in Goma en ontvingen instructies van Meddie Nkalubo en Abwakasi (HASSAN). Deze aanval was de eerste gedocumenteerde ADF-aanval in Goma met een geïmproviseerd explosief (IED). In het eindverslag van de Groep deskundigen van de VN inzake de DRC van 2023 werd ook gesteld dat HASSAN “de persoon was die de uiteindelijk beslissing nam over de locatie en het tijdstip van de IED-aanvallen, en dat hij opdracht gaf om zo veel mogelijk slachtoffers te maken”. Gezien zijn hoge leidinggevende functie bij de ADF en zijn rechtstreekse betrokkenheid bij het beramen en uitvoeren van ADF-aanslagen is Ahmad Mahmood HASSAN dus betrokken bij het beramen, aansturen of plegen van handelingen in de DRC die schendingen van de mensenrechten vormen. In verband met punt 7, h), van Resolutie 2293 (2016) wordt in het eindverslag van 2021 van de Groep deskundigen van de VN inzake de DRC gesteld dat Ahmad Mahmood HASSAN, als “bevelhebber van een kamp in Irungu/Mwalika, nieuwe rekruten ontvangt en hen militaire en ideologische training geeft”. Hij treedt derhalve op namens de ADF. In verband met punt 3 van Resolutie 2641 (2022) wordt in het eindverslag van 2021 van de Groep deskundigen van de VN inzake de DRC gesteld dat Ahmad Mahmood HASSAN “verantwoordelijk was voor de vervaardiging van de meeste geïmproviseerde explosieven van de ADF en voor de wapenuitrusting in dit kamp”. Dat eindverslag van de Groep van deskundigen van de VN inzake de DRC voor 2023 bevat tevens gegevens over het aantal door Ahmad Mahmood HASSAN vervaardigde bommen, waaronder het geïmproviseerd explosief dat op 25 januari 2023 op een drukke markt in Beni ontplofte. Ahmad Mahmood HASSAN is betrokken bij de productie en vervaardiging van geïmproviseerde explosieven in de DRC. In het eindverslag van 2023 staat ook dat HASSAN “de persoon was die de uiteindelijke beslissing nam over de locatie en het tijdstip van de IED-aanvallen, en dat hij opdracht gaf om zo veel mogelijk slachtoffers te maken.” Gezien zijn hoge leidinggevende functie bij de ADF en zijn rechtstreekse betrokkenheid bij het beramen en uitvoeren van ADF-aanslagen is Ahmad Mahmood HASSAN dus betrokken bij het plegen, beramen, aansturen, ondersteunen, bevel geven tot of assisteren bij aanslagen in de DRC met geïmproviseerde explosieven. 41.   Michel RUKUNDA (ook bekend als: MAKANIKA) Hoedanigheid: bevelhebber en militair leider van de gewapende groepering Twirwaneho. Geboortedatum: 12 september 1974. Geboorteplaats: Minembwe, Zuid-Kivu, Democratische Republiek Congo. Nationaliteit: Democratische Republiek Congo. Adres: Democratische Republiek Congo. Datum plaatsing op de VN-lijst: 20 februari 2024. Overige informatie: Op de lijst geplaatst op grond van punt 7, c), d) en e), van Resolutie 2293 (2016) als een van de “politieke en militaire leiders van Congolese milities, waaronder degenen die steun van buiten de DRC ontvangen, die de deelneming van hun strijders aan het ontwapenings-, demobilisatie- en re-integratieproces belemmeren”; “het in strijd met het vigerende internationale recht rekruteren of gebruiken van kinderen in gewapende conflicten in de DRC”; “beramen, leiden of plegen van handelingen in de DRC die inhouden dat mensenrechten worden misbruikt of geschonden of, naargelang het geval, het internationale humanitaire recht wordt geschonden, daaronder begrepen handelingen gericht tegen burgers, onder meer doding en verminking, verkrachting en ander seksueel geweld, ontvoering, gedwongen verplaatsing, en aanvallen op scholen en ziekenhuizen”, en als “handelend namens of onder leiding van een op een lijst geplaatste persoon of entiteit, dan wel namens of onder leiding van een entiteit die eigendom is van of onder zeggenschap staat van een op een lijst geplaatste persoon of entiteit”, zoals verlengd bij Resolutie 2688 (2023). Als militair leider van een gewapende Congolese militie, is Michel RUKUNDA betrokken bij het aanzetten tot en steun verlenen aan de activiteiten van de groepering. Michel RUKUNDA is bevelhebber en militair leider van de gewapende groepering Twirwaneho, die actief is in Zuid-Kivu. Onder zijn bevel rekruteert deze groep kinderen vanaf 12 jaar voor actieve deelname aan vijandelijkheden, onder meer als bewakers, gewapende persoonlijke escortes voor Michel RUKUNDA, en als strijders. De kinderen werden, ook met geweld, bijna uitsluitend gerekruteerd uit de Banyamulenge-gemeenschap. De gewapende groepering Twirwaneho heeft onder de leiding van Michel RUKUNDA burgers gedood en gestraft omdat zij weigerden zich bij hen aan te sluiten of zich verzetten tegen de inlijving van hun kinderen. 42.   Mohamed Ali NKALUBO (ook bekend als: a) Meddie NKALUBO b) Meddie LEE c) KASIBANTE d) Abou SHAUKAN e) DEFENDER f) PUNNY BOY g) Abdul JIHAD h) Abu SHAUKAN i) PUNISHER) Hoedanigheid: hooggeplaatste leider van de ADF (Allied Democratic Forces) voor operaties/organisatie/ondersteuning, alsook communicatie en propaganda. Geboortedatum: a) 1987 b) 1988 c) 1991 d) 1992 e) 1993. Geboorteplaats: Kampala, Uganda. Nationaliteit: Uganda. Adres: Democratische Republiek Congo. Datum plaatsing op de VN-lijst: 20 februari 2024. Overige informatie: Op de lijst geplaatst op grond van punt 7, b), d), e) en h),van Resolutie 2293 (2016), zoals nogmaals bevestigd bij punt 2 van Resolutie 2688 (2023): Mohamed Ali NKALUBO heeft zich schuldig gemaakt en blijft zich schuldig maken aan ernstige schendingen of misbruiken van de mensenrechten in de DRC en ondermijnt de vrede en veiligheid van de DRC. Mohamed Ali NKALUBO speelt een belangrijke rol in de gewapende groep ADF, een op de lijst geplaatste entiteit. Als hooggeplaatste leider van de ADF is hij medeverantwoordelijk voor de door ADF gepleegde misdrijven (moorden, ontvoering, plunderingen, rekrutering van kindsoldaten, seksueel misbruik, en illegale handel en mijnbouw, belastingen en de proliferatie van wapens) en is hij verantwoordelijk voor het rechtvaardigen van de herhaalde en opzettelijke aanvallen van de groep op burgers in Ituri en Noord-Kivu. Hij werd ook geïdentificeerd als de persoon die verantwoordelijk was voor de vervaardiging van wapens voor de ADF en was verantwoordelijk voor de toenadering tussen de ADF en ISIL/Islamitische Staat in 2017. Mohamed Ali NKALUBO heeft consequent en bij herhaling misbruik gemaakt van zijn macht als militaire leider van de aan sancties onderworpen entiteit ADF, waardoor de vrede en veiligheid van de DRC worden ondermijnd en de mensenrechten in de DRC worden geschonden. Hij heeft verscheidene aanslagen op het grondgebied van de DRC beraamd en eraan deelgenomen. Op 15 januari 2023 bracht de ADF een explosief tot ontploffing in de kerk van de Pinkstergemeente in Kasindi, 56 km ten zuidoosten van de stad Beni (provincie Noord-Kivu). Bij die explosie, die plaatsvond tijdens een kerkdienst, kwamen ten minste 13 burgers om en raakten meer dan 76 anderen gewond. Op 2 en 3 april 2023 voerde de ADF een reeks aanslagen uit waarbij ten minste 31 burgers omkwamen in de buurt van de grens van de territoria Mambasa en Irumu (provincie Ituri). Op 7 april 2023 werden minstens 24 burgers, 14 mannen en 10 vrouwen, gedood bij een aanval van ADF-leden in het dorp Musamdaba nabij Enebuela, 25 km ten noordwesten van de stad Beni. Op 11 april 2023 werd een MONUSCO-patrouille, die reageerde op een melding van een aanval in Mabelenga (provincie Ituri), in een hinderlaag gelokt door ADF-leden. Mohamed Ali NKALUBO is coördinator van de externe activiteiten van ADF. Hij coördineert de logistieke activiteiten en faciliteert de netwerken van de groepering. Sinds 2021 verstrekt Mohamed Ali NKALUBO financiering aan ADF-operatoren ter ondersteuning van operaties in het gebied van de Grote Meren. Als belangrijkste maker van explosieven binnen de groep heeft hij de zelfmoordterrorist die de aanslag van 7 april 2022 in Katindo heeft gepleegd opgeleid. Mohamed Ali NKALUBO leidde ook de aanval van 23 oktober 2021 op een restaurant in Kampala, Uganda, een locatie die naar verluidt vaak werd bezocht door Ugandese functionarissen. Hij was ook rechtstreeks betrokken bij pogingen om aanslagen te plegen in Rwanda in augustus en september 2021. Hij onderhoudt nauwe banden met de Tanzaniaan Ahmed Mahmoud HASSAN, ook bekend als ABU WAKAS of ABWAKASI, een van de belangrijkste financiers van de aanvallen op Ugandees grondgebied: Mpondwe, op 16 juni 2023, en Queen Elizabeth Park, op 17 oktober 2023. Zijn naam staat in het eindverslag van 2023 van de Groep deskundigen van de VN inzake de DRC. 43.   William Amuri YAKUTUMBA (ook bekend als: YAKUTUMBA) Hoedanigheid: a) secretaris-generaal en leider van de Coalition Nationale du Peuple pour la Souverainité du Congo (CNPSC) (tot februari 2023) b) oprichter en leider van MAI-MAI YAKUTUMBA. Geboortedatum: a) 1970 b) 1972. Geboorteplaats: Lunbondja, territorium Fizi, Zuid-Kivu, Democratische Republiek Congo. Nationaliteit: Democratische Republiek Congo. Datum plaatsing op de VN-lijst: 20 februari 2024. Overige informatie: Op de lijst geplaatst op grond van punt 7, c), d), e) en g), van Resolutie 2293 (2016), zoals nogmaals bevestigd in punt 2 van Resolutie 2688 (2023): William Amuri YAKUTUMBA heeft zich schuldig gemaakt en blijft zich schuldig maken aan misdrijven, die ernstige schendingen of misbruiken van de mensenrechten in de DRC vormen en die de vrede en veiligheid van de DRC ondermijnen. William Amuri YAKUTUMBA heeft zijn macht in zijn rol van militaire leider binnen de MAI MAI YAKUTUMBA-militie systematisch en herhaaldelijk misbruikt om de vrede en veiligheid van de DRC te ondermijnen, onder meer door illegale handel in en ontginning van natuurlijke hulpbronnen, en het plegen van mensenrechtenschendingen in de DRC, waaronder verkrachting, massaverkrachting en andere vormen van seksueel en gendergerelateerd geweld. Hij heeft verscheidene aanslagen op het grondgebied van de DRC beraamd en eraan deelgenomen, in de provincies Zuid- en Noord-Kivu. Sinds 2021 was de MAI MAI-coalitie betrokken bij gevechten met de gewapende groepering Twirwaneho, waarbij burgers van Banyamulenge werden aangevallen. In oktober 2021 vonden verschillende aanvallen plaats in dorpen rond Bibokoboko. Die kostten het leven aan ongeveer dertig burgers van Banyamulenge, waaronder vrouwen en kinderen, en leidde tot massale gedwongen verplaatsingen. In 2021 verwierf de MAI MAI YAKUTUMBA-militie de controle over de goudmijnen Makungu, Kuwa en Mitondo in de buurt van de stad Misisi en controleert ze de goudwinning en de handel in het goud uit die mijnen. In februari 2023 werd William Amuri YAKUTUMBA uit de leiding van de CNPSC gezet vanwege onenigheid met de Coalition Political Directory, waarna hij de overstap maakte naar Noord-Kivu om M23 te bestrijden. Zijn naam staat in het eindverslag van 2023 van de Groep deskundigen van de VN inzake de DRC (zie bijlage 73: Impact of M23 crisis on South Kivu). 44.   Willy NGOMA Hoedanigheid: a) majoor b) militair woordvoerder voor M23. Geboortedatum: 1974. Nationaliteit: Democratische Republiek Congo. Adres: Democratische Republiek Congo. Datum plaatsing op de VN-lijst: 20 februari 2024. Overige informatie: Op de lijst geplaatst op grond van punt 7, c), e), en h), van Resolutie 2293 (2016), zoals nogmaals bevestigd bij punt 2 van Resolutie 2688 (2023). Willy NGOMA heeft zich schuldig gemaakt en blijft zich schuldig maken aan handelingen die de vrede en veiligheid van de DRC ondermijnen. Hij is de militaire leider en woordvoerder van M23, een Congolese militie die steun van buiten de DRC heeft gekregen en die het ontwapenings- en reïntegratieproces belemmert. Willy NGOMA speelt een belangrijke rol in een aangewezen entiteit. Willy NGOMA heeft zijn macht binnen de aan sancties onderworpen entiteit M23 consequent en herhaaldelijk misbruikt om de vrede en veiligheid van de DRC te ondermijnen. Willy NGOMA was de militaire woordvoerder van de aan sancties onderworpen entiteit M23. Als militair woordvoerder van de M23 is hij medeverantwoordelijkheid voor de door M23 begane misdrijven (moorden, ontvoeringen, plunderingen, rekrutering van kindsoldaten, seksueel misbruik, en illegale handel en mijnbouw, belastingen en proliferatie van wapens) en is hij rechtstreeks verantwoordelijk voor het rechtvaardigen van en communiceren over de herhaalde M23-aanslagen in het oosten van de DRC. Zijn naam staat in het eindverslag van 2023 van de Groep deskundigen van de VN inzake de DRC (zie o.a. bijlage 25: M23 Leadership and structure; en bijlage 26: Additional information on M23 weaponry and military equipment).”. 2)   De volgende vermeldingen vervangen de overeenkomstige vermeldingen in de lijst van natuurlijke personen die is opgenomen in rubriek a) (“Lijst van personen als bedoeld in artikel 3, lid 1”) in bijlage I bij Besluit 2010/788/GBVB: “37.   Bernard Maheshe BYAMUNGU (ook bekend als: Tiger One) Hoedanigheid: a) brigadegeneraal b) plaatsvervangend bevelhebber operaties en inlichtingen bij M23. Geboortedatum: 10 oktober 1974. Geboorteplaats: Democratische Republiek Congo. Nationaliteit: Democratische Republiek Congo. Adres: Democratische Republiek Congo. Datum plaatsing op de VN-lijst: 25 oktober 2023. Overige informatie: Op de lijst geplaatst op grond van punt 7, c) en h), van Resolutie 2293 (2016): “actief als politieke en militaire leiders van Congolese milities, waaronder degenen die steun van buiten de DRC ontvangen, die de deelneming van hun strijders aan het ontwapenings-, demobilisatie- en re-integratieproces belemmeren” en “handelend namens of onder leiding van een op een lijst geplaatste persoon of entiteit, dan wel namens of onder leiding van een entiteit die eigendom is of onder zeggenschap staat van een op een lijst geplaatste persoon of entiteit”, zoals nogmaals bevestigd bij punt 2 van Resolutie 2688 (2023). Als leider van M23 is hij betrokken bij het aanzetten tot en steun verlenen aan de activiteiten van de gewapende groepering. Hij werd in januari 2023 bevorderd tot brigadegeneraal in het Congolese Revolutionaire Leger, de gewapende tak van M23. Vervolgens werd hij benoemd tot chef-staf en plaatsvervanger van Sultani Makenga. Sindsdien valideert hij de planning van elke M23-operatie in de DRC. De Congolese autoriteiten hebben een aanhoudingsbevel tegen hem uitgevaardigd. Aanvullende informatie uit de beschrijving van de redenen voor opneming op de lijst verstrekt door het Sanctiecomité: Reden voor plaatsing op de lijst: Bernard Maheshe BYAMUNGU is op 25 oktober 2023 op de lijst geplaatst op grond van punt 7, c) en h), van Resolutie 2293 (2016), zoals nogmaals bevestigd bij punt 2 van Resolutie 2688 (2023). Hij heeft zich schuldig gemaakt en blijft zich schuldig maken aan handelingen die de vrede en veiligheid van de DRC ondermijnen. Hij is een militaire leider van een Congolese militie die steun van buiten de DRC heeft gekregen en die het ontwapenings- en reïntegratieproces belemmert. Bernard Maheshe BYAMUNGU leidt M23, een aangewezen entiteit. Aanvullende informatie: Bernard Maheshe BYAMUNGU heeft zijn macht als leider binnen verschillende gewapende groepen consequent en herhaaldelijk misbruikt om mensenrechtenschendingen in de DRC te begaan. Bernard Maheshe BYAMUNGU was een hooggeplaatste militaire bevelhebber van RCD-Goma van de 8e brigade. In die periode heeft hij wreedheden in Kindu gepland en geleid, waaronder de buitengerechtelijke executies van drie soldaten in de straten van Kindu. Later was hij verantwoordelijk voor talrijke moorden op burgers in Kivu, die schendingen van de mensenrechten vormen. Bernard Maheshe BYAMUNGU is ten minste sinds 2012 gelieerd met en leider van de aan sancties onderworpen entiteit M23. Bernard Maheshe BYAMUNGU is sinds oktober 2022 plaatsvervangend bevelhebber van de operaties en inlichtingen voor M23, dat wreedheden tegen burgers heeft begaan, onder meer in Kishishe op 29 november 2022. 38.   Protogène RUVUGAYIMIKORE (ook bekend als: a) Ruhinda b) Gaby Ruhinda c) Zorro Midende d) Gatokarakura) Hoedanigheid: bevelhebber van de speciale FDLR-eenheid “Commando de recherche et d’action en profondeur” (“CRAP”), tegenwoordig “Maccabé” geheten. Geboortedatum: a) 1968 b) 1969 c) 1970. Geboorteplaats: a) cel Karandaryi, sector Mwiyanike, gemeente Karago, prefectuur Gisenyi, Rwanda b) district Nyabihu, Westelijke Provincie, Rwanda. Adres: Nyiragongo, Noord-Kivu, Democratische Republiek Congo. Datum plaatsing op de VN-lijst: 25 oktober 2023. Overige informatie: Op de lijst geplaatst op grond van punt 7, b), e) en h), van Resolutie 2293 (2016): “politieke en militaire leiders van buitenlandse gewapende groeperingen die in de DRC opereren en de ontwapening en de vrijwillige repatriëring of hervestiging van tot deze groepen behorende strijders belemmeren”; “plegen van handelingen in de DRC die inhouden dat mensenrechten worden misbruikt of geschonden of, naargelang het geval, het internationale humanitaire recht wordt geschonden, daaronder begrepen handelingen gericht tegen burgers, onder meer met het oog op doding of verminking, verkrachting en ander seksueel geweld, ontvoering of gedwongen verplaatsing, en aanvallen op scholen en ziekenhuizen”, en “het handelen namens of onder leiding van een op een lijst geplaatste persoon of entiteit, dan wel namens of onder leiding van een entiteit die eigendom is van of onder zeggenschap staat van een aangewezen persoon of entiteit”, zoals nogmaals bevestigd bij punt 2 van Resolutie 2688 (2023). Als leider van de FDLR voert hij het feitelijke commando over de strijders van die groep en heeft hij de controle over hen. Aanvullende informatie uit de beschrijving van de redenen voor opneming op de lijst verstrekt door het Sanctiecomité: Reden voor plaatsing op de lijst: Protogène RUVUGAYIMIKORE is op 25 oktober 2023 op de lijst geplaatst op grond van punt 7, b), e), en h), van Resolutie 2293 (2016), zoals nogmaals bevestigd bij punt 2 van Resolutie 2688 (2023). Protogène RUVUGAYIMIKORE is betrokken bij het beramen, aansturen of plegen van handelingen die ernstige schendingen of misbruik van de mensenrechten in de DRC inhouden. Hij is ook verantwoordelijk voor het in stand houden van het gewapende conflict, de instabiliteit en de onveiligheid in de DRC. Protogène RUVUGAYIMIKORE leidt een eenheid van de FDLR, een aan sancties onderworpen entiteit en treedt op namens aangewezen personen. Aanvullende informatie: Protogène RUVUGAYIMIKORE is een van de leiders van de Democratische Strijdkrachten voor de Bevrijding van Rwanda — Forces Combattantes Abacunguzi (FDLR-FOCA), een aan sancties onderworpen gewapende groepering die actief is in het oosten van de DRC. Hij leidt de speciale eenheid van FDLR-FOCA “Commando de recherche et d’action en profondeur” (“CRAP”), tegenwoordig “Maccabé” geheten. Sinds ten minste 2023 rekruteert de FDLR-FOCA actief nieuwe strijders om de speciale eenheid van Protogène RUVUGAYIMIKORE te versterken. Vanuit zijn functie binnen de FDLR-FOCA is Protogène RUVUGAYIMIKORE betrokken bij het beramen, aansturen of plegen van handelingen in de DRC die ernstige schendingen van de mensenrechten vormen. Hij is ook verantwoordelijk voor het in stand houden van het gewapende conflict, de instabiliteit en de onveiligheid in de DRC. Protogène RUVUGAYIMIKORE houdt toezicht op de opleiding en rekrutering van strijders voor een aangewezen entiteit en werkt rechtstreeks samen met aan sancties onderworpen personen: “luitenant-generaal” GASTON IYAMUREMYE en “generaal” PACIFIQUE NTAWUNGUKA.”. 3) De onderstaande vermeldingen worden geschrapt van de lijst van natuurlijke personen of rechtspersonen, entiteiten en lichamen in rubriek A (“Personen”) van bijlage II bij Besluit 2010/788/GBVB: “11. Meddie NKALUBO; 15. Willy NGOMA; 16. William YAKUTUMBA; 19. Michel RUKUNDA; 21. Ahmad Mahmood HASSAN; 24. Apollinaire HAKIZIMANA.”. ELI: http://data.europa.eu/eli/dec_impl/2024/1240/oj ISSN 1977-0758 (electronic edition)",
  "source": "EUR LEX"
}