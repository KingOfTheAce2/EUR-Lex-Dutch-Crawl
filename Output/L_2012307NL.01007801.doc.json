{
  "url": "http://www.w3.org/1999/xhtml\">",
  "content": "L_2012307NL.01007801.xml 7.11.2012 NL Publicatieblad van de Europese Unie L 307/78 BESLUIT VAN HET EUROPEES PARLEMENT EN DE RAAD van 25 oktober 2012 betreffende de beschikbaarstelling van middelen uit het Europees Fonds voor aanpassing aan de globalisering, overeenkomstig punt 28 van het Interinstitutioneel Akkoord van 17 mei 2006 tussen het Europees Parlement, de Raad en de Commissie betreffende de begrotingsdiscipline en een goed financieel beheer (aanvraag EGF/2011/021 NL/Zalco, Nederland) (2012/684/EU) HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien het Interinstitutioneel Akkoord van 17 mei 2006 tussen het Europees Parlement, de Raad en de Commissie betreffende de begrotingsdiscipline en een goed financieel beheer ( 1 ) , en met name punt 28 hiervan, Gezien Verordening (EG) nr. 1927/2006 van het Europees Parlement en de Raad van 20 december 2006 tot oprichting van een Europees Fonds voor aanpassing aan de globalisering ( 2 ) , en met name artikel 12, lid 3, Gezien het voorstel van de Europese Commissie, Overwegende hetgeen volgt: (1) Het Europees Fonds voor aanpassing aan de globalisering (EFG) is opgericht om extra steun te verlenen aan werknemers die ontslagen zijn als gevolg van door de globalisering veroorzaakte grote structurele veranderingen in de wereldhandelspatronen en om hen te helpen bij hun terugkeer op de arbeidsmarkt. (2) Het toepassingsgebied van het EFG werd uitgebreid door het ook open te stellen voor aanvragen ingediend tussen 1 mei 2009 en 30 december 2011 voor de ondersteuning van werknemers van wie het ontslag een rechtstreeks gevolg is van de wereldwijde financiële en economische crisis. (3) Het Interinstitutioneel Akkoord van 17 mei 2006 staat de beschikbaarstelling van middelen uit het EFG toe voor een jaarlijks maximumbedrag van 500 miljoen EUR. (4) Nederland heeft op 28 december 2011 een aanvraag ingediend om middelen uit het EFG beschikbaar te stellen voor ontslagen bij Zalco Zeeland Aluminium Company NV en bij twee van zijn leveranciers (ECL Services Netherlands bv en Start), en heeft tot en met 18 juni 2012 aanvullende informatie verstrekt. Deze aanvraag voldoet aan de vereisten om de financiële bijdragen vast te leggen overeenkomstig artikel 10 van Verordening (EG) nr. 1927/2006. De Commissie stelt daarom voor een bedrag van 1 494 008 EUR beschikbaar te stellen. (5) Er moeten derhalve middelen uit het EFG beschikbaar worden gesteld om een financiële bijdrage te leveren voor de door Nederland ingediende aanvraag, HEBBEN HET VOLGENDE BESLUIT VASTGESTELD: Artikel 1 Ten laste van de algemene begroting van de Europese Unie voor het begrotingsjaar 2012 wordt een bedrag van 1 494 008 EUR aan vastleggings- en betalingskredieten beschikbaar gesteld uit het Europees Fonds voor aanpassing aan de globalisering. Artikel 2 Dit besluit wordt in het Publicatieblad van de Europese Unie bekendgemaakt. Gedaan te Straatsburg, 25 oktober 2012. Voor het Europees Parlement De voorzitter M. SCHULZ Voor de Raad De voorzitter A. D. MAVROYIANNIS ( 1 ) PB C 139 van 14.6.2006, blz. 1 . ( 2 ) PB L 406 van 30.12.2006, blz. 1 .",
  "source": "EUR LEX"
}