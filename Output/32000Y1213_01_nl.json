{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000Y1213(01):NL:HTML\">",
  "content": "EUR-Lex - 32000Y1213(01) - NL Avis juridique important | 32000Y1213(01) Aanbeveling van de Raad van 30 november 2000 aan de lidstaten inzake de ondersteuning door Europol van door de lidstaten ingestelde gemeenschappelijke onderzoeksteams Publicatieblad Nr. C 357 van 13/12/2000 blz. 0007 - 0008 Aanbeveling van de Raad van 30 november 2000 aan de lidstaten inzake de ondersteuning door Europol van door de lidstaten ingestelde gemeenschappelijke onderzoeksteams (2000/C 357/06) DE RAAD VAN DE EUROPESE UNIE, Overwegende hetgeen volgt: (1) Op grond van artikel 30, lid 2, onder a), van het Verdrag betreffende de Europese Unie is de Raad gehouden Europol in staat te stellen tot het vergemakkelijken en ondersteunen van de voorbereiding en het aanmoedigen van de coördinatie en uitvoering van specifieke onderzoeksacties door de bevoegde autoriteiten van de lidstaten, inclusief operationele acties van gezamenlijke teams waarvan vertegenwoordigers van Europol ter ondersteuning deel uitmaken. (2) In aanbeveling 43 van de conclusies van zijn bijeenkomst in Tampere van 15/16 oktober 1999 verlangt de Europese Raad dat als eerste stap ter bestrijding van drugshandel, mensenhandel en terrorisme onverwijld gezamenlijke onderzoeksteams zoals bepaald in het Verdrag worden ingesteld. De hiervoor vast te stellen regels moeten het mogelijk maken dat vertegenwoordigers van Europol zo nodig ter ondersteuning deel uitmaken van zulke teams. (3) De Raad heeft op 29 mei 2000 de Akte aangenomen tot vaststelling, overeenkomstig artikel 34 van het Verdrag betreffende de Europese Unie(1), van de Overeenkomst betreffende de wederzijdse rechtshulp in strafzaken tussen de lidstaten van de Europese Unie, volgens welke gemeenschappelijke onderzoeksteams kunnen worden ingesteld. (4) De lidstaten kunnen thans reeds op bilaterale of multilaterale basis gemeenschappelijke onderzoeksteams instellen. (5) Uit hoofde van de Europol-overeenkomst(2) kan Europol op bilaterale of multilaterale basis ingestelde gemeenschappelijke onderzoeksteams ondersteunen. (6) Deze aanbeveling is een eerste stap in de uitvoering van aanbeveling 43 van de conclusies van Tampere, BEVEELT HIERBIJ AAN dat de lidstaten, met inachtneming van de Europol-overeenkomst en de desbetreffende toepassingsverordeningen, ten volle gebruikmaken van de mogelijkheden die Europol biedt om gemeenschappelijke onderzoeksteams te ondersteunen. Europol biedt conform de Europol-overeenkomst, met name de artikelen 3 en 4, via de nationale eenheden ondersteuning aan de gemeenschappelijke onderzoeksteams, met name voor de onderstaande doelstellingen en onder de volgende voorwaarden: - de kennis van Europol van criminele milieus ter beschikking stellen van gemeenschappelijke onderzoeksteams: Europol kan haar kennis van criminele milieus ter beschikking stellen van leden van de gemeenschappelijke onderzoeksteams conform de Europol-overeenkomst, uit hoofde waarvan Europol opsporingsonderzoeken in de lidstaten kan ondersteunen door de nationale eenheden alle relevante informatie te verstrekken en de lidstaten van advies kan dienen op het gebied van opsporingsmethoden (mede rekening houdend met de talenkennis die bij Europol aanwezig is). - ondersteuning bieden bij de coördinatie van operaties van gemeenschappelijke onderzoeksteams: Europol kan de lidstaten ondersteuning bieden bij de centrale coördinatie van operaties van gemeenschappelijke onderzoeksteams conform de Europol-overeenkomst, uit hoofde waarvan Europol de uitwisseling van informatie tussen de lidstaten kan vergemakkelijken. - aan gemeenschappelijke onderzoeksteams advies op technisch gebied verlenen: Europol kan de lidstaten van advies dienen over technieken die geschikt zijn voor grensoverschrijdende opsporingsonderzoeken conform de Europol-overeenkomst, uit hoofde waarvan Europol advies kan verlenen inzake organisatie en uitrusting van de autoriteiten en inzake methoden van criminalistiek en forensische technologie. - ondersteuning bieden bij de analyse van strafbare feiten: Ingeval er bij Europol reeds een analysebestand over de door het gemeenschappelijk onderzoeksteam behandelde feiten bestaat, kunnen leden van het team de betrokken analysegroep om ondersteuning verzoeken, mits artikel 10, lid 8, van de Europol-overeenkomst geëerbiedigd wordt. Voorts kunnen leden van het gemeenschappelijk onderzoeksteam Europol conform de overeenkomst verzoeken om een bevoegd advies over de opportuniteit om al dan niet een analysebestand aan te leggen. Gegevens die het resultaat zijn van het werk van het gemeenschappelijk team moeten overeenkomstig de voorwaarden van artikel 10 van de genoemde overeenkomst aan Europol worden verstrekt. Andersom (van Europol aan het gemeenschappelijk onderzoeksteam) kan een gegeven alleen met toestemming van de analysegroep uit een voor Europol toegankelijk analysebestand worden opgevraagd, conform artikel 10, lid 8, van de genoemde overeenkomst. Gegevens uit het algemeen informatiesysteem van Europol mogen zonder voorafgaande toestemming via de bevoegde nationale eenheden aan leden van het gemeenschappelijk onderzoeksteam worden meegedeeld. Gedaan te Brussel, 30 november 2000. Voor de Raad De voorzitter M. Lebranchu (1) PB C 197 van 12.7.2000, blz. 1. (2) PB C 316 van 27.11.1995, blz. 2.",
  "source": "EUR LEX"
}