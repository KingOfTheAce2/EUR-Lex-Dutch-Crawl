{
  "url": "http://www.w3.org/1999/xhtml\">",
  "content": "L_2017251NL.01002101.xml 29.9.2017 NL Publicatieblad van de Europese Unie L 251/21 UITVOERINGSBESLUIT (EU) 2017/1774 VAN DE RAAD van 25 september 2017 betreffende het onderwerpen van N -(1-fenethylpiperidine-4-yl)- N -fenylacrylamide (acryloylfentanyl) aan controlemaatregelen DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Besluit 2005/387/JBZ van de Raad van 10 mei 2005 inzake de uitwisseling van informatie, de risicobeoordeling en de controle ten aanzien van nieuwe psychoactieve stoffen ( 1 ) , en met name artikel 8, lid 3, Gezien het voorstel van de Europese Commissie, Gezien het advies van het Europees Parlement ( 2 ) , Overwegende hetgeen volgt: (1) Overeenkomstig Besluit 2005/387/JBZ heeft het uitgebreide wetenschappelijk comité van het Europees Waarnemingscentrum voor drugs en drugsverslaving op een bijzondere vergadering een risicobeoordelingsverslag over de nieuwe psychoactieve stof N -(1-fenethylpiperidine-4-yl)- N -fenylacrylamide (acryloylfentanyl) opgesteld, dat vervolgens op 24 februari 2017 bij de Commissie en de Raad is ingediend. (2) Acryloylfentanyl is een synthetisch opioïde dat qua structuur vergelijkbaar is met fentanyl, een aan controle onderworpen stof die in de geneeskunde op ruime schaal wordt gebruikt als bestanddeel in algehele anesthesie bij operaties en voor pijnbeheersing. Volgens de beschikbare gegevens heeft acryloylfentanyl een krachtig en langdurig antinociceptief effect en werkt het op het opioïde systeem. (3) Acryloylfentanyl is zeker sinds april 2016 in de Unie verkrijgbaar en is in zes lidstaten aangetroffen. De stof werd in de meeste gevallen als vloeistof in beslag genomen, maar werd tevens in tablet-, poeder- en capsulevorm aangetroffen. Het feit dat relatief kleine hoeveelheden werden aangetroffen, houdt verband met de krachtige werking van de stof. (4) Drie lidstaten hebben in totaal 47 sterfgevallen gemeld die in verband worden gebracht met acryloylfentanyl. In veertig daarvan was acryloylfentanyl ofwel de doodsoorzaak, ofwel een factor die vermoedelijk heeft bijgedragen tot het overlijden. Voorts is melding gemaakt van meer dan twintig gevallen van acute vergiftiging die vermoedelijk terug te voeren zijn op acryloylfentanyl. (5) Er zijn geen aanwijzingen voor betrokkenheid van de georganiseerde misdaad bij het vervaardigen, distribueren, verhandelen of leveren van acryloylfentanyl in de Unie. Volgens de beschikbare gegevens zou de hoeveelheid acryloylfentanyl die op de Europese markt aanwezig is, grotendeels zijn vervaardigd door in China gevestigde chemische bedrijven. (6) Acryloylfentanyl wordt verkocht als „onderzoeksstof”, doorgaans als poeder of gebruiksklare neusspray. Het wordt zowel in kleine hoeveelheden als in bulk verkocht. Beperkte informatie over de inbeslagnames lijkt te wijzen op mogelijke verkoop van acryloylfentanyl op de illegale markt voor opioïden. (7) Acryloylfentanyl is niet als aan controle onderworpen stof opgenomen in het Enkelvoudig Verdrag van de Verenigde Naties inzake verdovende middelen van 1961, noch in het Verdrag van de Verenigde Naties inzake psychotrope stoffen van 1971. De stof is momenteel niet in beoordeling in het kader van het systeem van de Verenigde Naties. (8) Acryloylfentanyl heeft noch in de humane, noch in de veterinaire geneeskunde een gevestigde of erkende toepassing. Deze stof wordt naar aanleiding van het verschijnen ervan op de drugsmarkt gebruikt in analytische referentiematerialen en in wetenschappelijk onderzoek naar de chemische, farmacologische en toxicologische eigenschappen ervan, maar er zijn geen aanwijzingen van gebruik voor andere legitieme doeleinden. (9) Uit het risicobeoordelingsverslag blijkt dat er over acryloylfentanyl slechts beperkt wetenschappelijk bewijs voorhanden is en dat verder onderzoek nodig is. De beschikbare gegevens over de gezondheids- en sociale risico's van acryloylfentanyl geven echter voldoende aanleiding om de stof in de Unie aan controlemaatregelen te onderwerpen. (10) Slechts negen lidstaten houden toezicht op acryloylfentanyl op grond van hun nationale drugswetgeving, terwijl twee andere lidstaten toezicht op de stof houden op grond van andere wettelijke maatregelen. Daarom zouden controlemaatregelen in de Unie voor de stof helpen voorkomen dat er zich obstakels voordoen bij de grensoverschrijdende rechtshandhaving en justitiële samenwerking, en zou bescherming worden geboden tegen de risico's die de beschikbaarheid en het gebruik ervan met zich mee kunnen meebrengen. (11) Teneinde op het niveau van de Unie snel en deskundig te kunnen reageren wanneer nieuwe psychotrope stoffen door de lidstaten zijn aangetroffen en gemeld, worden bij Besluit 2005/387/JBZ uitvoeringsbevoegdheden aan de Raad toegekend om deze stoffen in de hele Unie aan controlemaatregelen te onderwerpen. Aangezien is voldaan aan de voorwaarden om een aanvang te maken met de uitoefening van deze uitvoeringsbevoegdheden en de procedure is gevolgd, dient een uitvoeringsbesluit te worden vastgesteld om acryloylfentanyl in de gehele Unie aan controle te onderwerpen. (12) Besluit 2005/387/JBZ is bindend voor Denemarken, dat derhalve deelneemt aan de vaststelling en toepassing van het onderhavige besluit ter uitvoering van Besluit 2005/387/JBZ. (13) Besluit 2005/387/JBZ is bindend voor Ierland, dat derhalve deelneemt aan de vaststelling en toepassing van het onderhavige besluit ter uitvoering van Besluit 2005/387/JBZ. (14) Besluit 2005/387/JBZ is niet bindend voor het Verenigd Koninkrijk. Het Verenigd Koninkrijk neemt derhalve niet deel aan de vaststelling van onderhavig besluit, dat dient ter uitvoering van Besluit 2005/387/JBZ en bijgevolg niet bindend is voor, noch van toepassing is op deze lidstaat, HEEFT HET VOLGENDE BESLUIT VASTGESTELD: Artikel 1 De nieuwe psychoactieve stof N -(1-fenethylpiperidine-4-yl)- N -fenylacrylamide (acryloylfentanyl) wordt in de Unie aan controlemaatregelen onderworpen. Artikel 2 De lidstaten nemen uiterlijk 30 september 2018 overeenkomstig hun nationale wetgeving de noodzakelijke maatregelen om de in artikel 1 bedoelde nieuwe psychoactieve stof te onderwerpen aan de controlemaatregelen en strafrechtelijke sancties waarin is voorzien door hun wetgeving ingevolge hun verplichtingen uit hoofde van het Verdrag van de Verenigde Naties inzake psychotrope stoffen van 1971. Artikel 3 Dit besluit treedt in werking op de dag na die van de bekendmaking ervan in het Publicatieblad van de Europese Unie . Dit besluit is van toepassing overeenkomstig de Verdragen. Gedaan te Brussel, 25 september 2017. Voor de Raad De voorzitter M. MAASIKAS ( 1 ) PB L 127 van 20.5.2005, blz. 32 . ( 2 ) Advies van 13 september 2017 (nog niet bekendgemaakt in het Publicatieblad).",
  "source": "EUR LEX"
}