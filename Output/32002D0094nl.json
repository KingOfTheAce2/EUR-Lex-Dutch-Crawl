{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0094:NL:HTML\">",
  "content": "EUR-Lex - 32002D0094 - NL Avis juridique important | 32002D0094 2002/94/EG: Besluit van de Raad van 28 januari 2002 inzake de beginselen, prioriteiten, tussentijdse doelstellingen en voorwaarden van het partnerschap voor de toetreding met Slovenië Publicatieblad Nr. L 044 van 14/02/2002 blz. 0101 - 0108 Besluit van de Raad van 28 januari 2002 inzake de beginselen, prioriteiten, tussentijdse doelstellingen en voorwaarden van het partnerschap voor de toetreding met Slovenië (2002/94/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 622/98 van de Raad van 16 maart 1998 betreffende de hulp aan de kandidaat-lidstaten in het kader van de pretoetredingsstrategie, en inzonderheid de invoering van partnerschappen(1) voor de toetreding inzonderheid op artikel 2, Gezien het voorstel van de Commissie, Overwegende hetgeen volgt: (1) De Europese Raad van Luxemburg heeft verklaard dat het partnerschap voor toetreding een nieuw instrument is, dat de spil vormt van de versterkte pretoetredingsstrategie. (2) Verordening (EG) nr. 622/98 bepaalt dat de Raad op voorstel van de Commissie met gekwalificeerde meerderheid van stemmen een besluit neemt over de beginselen, prioriteiten, tussentijdse doelstellingen en voorwaarden van de onderscheiden partnerschappen voor de toetreding, zoals deze aan elke kandidaat-lidstaat worden voorgelegd, alsook over belangrijke wijzigingen die daarin naderhand worden aangebracht. (3) Voor de hulpverlening van de Gemeenschap moet worden voldaan aan een aantal essentiële voorwaarden, zoals met name de naleving van de in de Europaovereenkomsten vervatte verbintenissen en vooruitgang bij het voldoen aan de criteria van Kopenhagen. De Raad kan, wanneer een essentieel element ontbreekt, op voorstel van de Commissie met gekwalificeerde meerderheid van stemmen passende maatregelen nemen met betrekking tot de pretoetredingssteun. (4) De Europese Raad van Luxemburg heeft besloten dat de uitvoering van het partnerschap voor de toetreding en de vorderingen bij het overnemen van het acquis in het kader van de bij de Europaovereenkomsten ingestelde organen zullen worden beoordeeld. (5) In haar periodiek verslag voor 2001 geeft de Commissie een objectieve analyse van de voorbereidingen van Slovenië op het lidmaatschap en geeft zij prioritaire gebieden aan waarvoor aanvullende inspanningen vereist zijn. (6) Om zich op het lidmaatschap voor te bereiden, moet Slovenië zijn nationaal programma voor de overname van het acquis verder aanpassen. In dit programma moet een tijdschema zijn opgenomen voor de verwezenlijking van de prioriteiten en tussentijdse doelstellingen van het partnerschap voor de toetreding. (7) Slovenië moet waarborgen dat het beschikt over de nodige wettelijke en bestuursrechtelijke structuren voor de programmering, de coördinatie, het beheer, de controle en de evaluatie van de communautaire pretoetredingsfondsen, BESLUIT: Artikel 1 Overeenkomstig artikel 2 van Verordening (EG) nr. 622/98 zijn de beginselen, prioriteiten, tussentijdse doelstellingen en voorwaarden van het partnerschap voor de toetreding van Slovenië opgenomen in de bijlage bij dit besluit, die een integrerend onderdeel van dit besluit vormt. Artikel 2 De uitvoering van het partnerschap voor de toetreding wordt beoordeeld in het kader van de instanties die bij de Europaovereenkomst zijn ingesteld en door de passende instanties van de Raad, waaraan de Commissie regelmatig verslag uitbrengt. Artikel 3 Dit besluit wordt van kracht op de derde dag volgende op de datum van zijn bekendmaking in het Publicatieblad van de Europese Gemeenschappen. Gedaan te Brussel, 28 januari 2002. Voor de Raad De voorzitter J. Piqué i Camps (1) PB L 85 van 20.3.1998, blz. 1. BIJLAGE 1. Inleiding De Europese Raad van Luxemburg besloot in december 1997 dat het partnerschap voor toetreding de spil vormt van de versterkte pretoetredingsstrategie, waarbij alle vormen van bijstand aan de kandidaat-lidstaten worden ingezet binnen één enkel kader. De Gemeenschap kan zo haar steun aanpassen aan de specifieke behoeften van elke kandidaat-lidstaat, zodat hulp kan worden geboden bij het oplossen van bijzondere problemen in verband met de toetreding. Het eerste partnerschap voor de toetreding voor Slovenië is vastgesteld in maart 1998. Overeenkomstig Verordening (EG) nr. 622/98 (artikel 2) is het partnerschap voor de toetreding een eerste maal aangepast in december 1999, waarbij rekening is gehouden met de verdere ontwikkelingen in Slovenië. Voor de onderhavige herziening dient het voorstel dat de Commissie heeft ingediend na besprekingen met Slovenië als basis, en is uitgegaan van de analyse die de Commissie geeft in haar periodiek verslag voor 2001 over de vorderingen van Slovenië op de weg naar toetreding. 2. Doelstellingen Het partnerschap voor de toetreding heeft als doel in één kader vast te leggen welke de prioritaire gebieden voor verdere werkzaamheden zijn, als omschreven in het periodiek verslag voor 2001 van de Commissie over de vorderingen van Slovenië op de weg naar toetreding, welke financiële middelen beschikbaar zijn om Slovenië te helpen bij de uitvoering van deze prioriteiten, en welke voorwaarden aan deze bijstand zijn verbonden. Dit partnerschap voor toetreding vormt de basis voor een aantal beleidsinstrumenten die zullen worden gebruikt om de kandidaat-lidstaten te helpen bij de voorbereiding op het lidmaatschap. Tot die instrumenten behoren onder andere het bijgewerkte nationale programma van Slovenië voor de overname van het acquis, de procedure voor budgettaire controle in de pretoetredingsfase, het economisch pretoetredingsprogramma, het pretoetredingspact inzake georganiseerde criminaliteit, de nationale ontwikkelingsplannen, de plannen voor plattelandsontwikkeling, een nationale strategie voor de werkgelegenheid in lijn met de Europese Tewerkstellingsstrategie, en de sectorale plannen die nodig zijn voor de deelname aan de structuurfondsen na de toetreding en voor de tenuitvoerlegging van ISPA en Sapard vóór de toetreding. Al die instrumenten zijn verschillend van aard, en worden overeenkomstig specifieke procedures uitgewerkt en ten uitvoer gelegd en kunnen door pretoetredingshulp ondersteund worden. Zij vormen geen integrerend deel van dit partnerschap, maar de erin opgenomen prioriteiten zijn met het partnerschap verenigbaar. 3. Beginselen De belangrijkste prioritaire gebieden die voor elke kandidaat-lidstaat zijn vastgesteld hebben betrekking op hun vermogen om de verplichtingen na te komen die voortvloeien uit de criteria van Kopenhagen, volgens welke het lidmaatschap vereist: - stabiele instellingen die de democratie, de rechtsorde, de mensenrechten en de eerbiediging en de bescherming van minderheden garanderen; - een functionerende markteconomie en het vermogen het hoofd te bieden aan de concurrentiedruk en de marktkrachten binnen de Unie; - het vermogen de verplichtingen van het lidmaatschap op zich te nemen, hetgeen mede inhoudt dat de doelstellingen van een politieke, economische en monetaire unie worden onderschreven. De Europese Raad van Madrid (1995) wees erop dat de kandidaat-lidstaten hun administratieve structuren moeten aanpassen om het harmonisch functioneren van het Gemeenschapsbeleid na de toetreding te waarborgen. De Europese Raad van Luxemburg (1997) beklemtoonde dat omzetting van het acquis in wetgeving noodzakelijk is, maar niet voldoende; het moet ook daadwerkelijk worden toegepast. De Europese Raad van Feira (2000) en die van Göteborg (2001) bevestigden het cruciale belang van het vermogen van de kandidaat-lidstaten tot tenuitvoerlegging en handhaving van het acquis en voegden daaraan toe dat dit van de kandidaten omvangrijke inspanningen vereist ter versterking en hervorming van hun bestuurlijke en justitiële structuren. 4. Prioriteiten en tussentijdse doelstellingen Uit de periodieke verslagen van de Commissie is, naast de reeds gemaakte vorderingen, duidelijk de omvang gebleken van de inspanningen die de kandidaat-lidstaten op bepaalde gebieden nog moeten leveren om zich op de toetreding voor te bereiden. Daarom moeten tussentijdse prioriteiten worden vastgesteld, waarbij voor elke prioriteit samen met de betrokken landen nauwkeurig omschreven doelstellingen worden opgesteld. De te verlenen steun en het verloop van de onderhandelingen met Slovenië zijn afhankelijk van de mate waarin deze doelstellingen zijn bereikt. De prioriteiten in het herziene partnerschap voor de toetreding zijn geselecteerd op grond van de omstandigheid dat redelijkerwijs kan worden verwacht dat Slovenië ze in de komende twee jaar (2002-2003) volledig dan wel voor een groot deel zal kunnen verwezenlijken. Binnen deze lijst zijn kwesties die bijzonder dringende maatregelen vereisen als zodanig aangeduid. De vooruitgang ten aanzien van de prioriteiten van het partnerschap voor toetreding voor 1999 worden geëvalueerd in het periodiek verslag voor 2001. Deze evaluatie is gebruikt bij de vaststelling van de prioriteiten voor het huidige partnerschap. Slovenië heeft op 31 mei 2001 een herziene versie van zijn nationale programma voor de overname van het acquis ingediend. Dit programma bevat een tijdschema voor de verwezenlijking van de prioriteiten en tussentijdse doelstellingen, gebaseerd op het partnerschap voor toetreding voor 1999, alsmede de nodige administratieve structuren en financiële middelen. Het toetredingspartnerschap geeft prioriteitsgebieden aan voor de toetredingsvoorbereidingen van Slovenië. Slovenië moet echter alle in het periodiek verslag van 2001 genoemde problemen aanpakken. Het is tevens van belang dat Slovenië zijn verplichtingen nakomt op het gebied van aanpassing van de wetgeving en tenuitvoerlegging van het acquis, in overeenstemming met de verbintenissen die het in het kader van de Europaovereenkomst en de onderhandelingen is aangegaan. Zoals gezegd is opname van het acquis in de wetgeving op zich niet voldoende: het moet ook daadwerkelijk worden toegepast volgens dezelfde normen als die welke binnen de Unie gelden. Op alle onderstaande terreinen is geloofwaardige en effectieve tenuitvoerlegging en handhaving van het acquis noodzakelijk. Aan de hand van de analyse van het periodiek verslag van de Commissie zijn voor Slovenië onderstaande prioriteiten en tussentijdse doelstellingen vastgesteld. De presentatie van deze prioriteiten stemt overeen met de opbouw van het periodiek verslag(1). Politieke criteria Democratie en rechtsstaat - Bijzonder dringende actie: de resterende kaderwetgeving vaststellen voor de hervorming van het openbaar bestuur, met name de wetten betreffende ambtenaren en openbare instellingen. - Verdere verbetering van het functioneren van de justitie, in het bijzonder door de achterstand bij de behandeling van rechtszaken verder terug te dringen. Economische criteria - Verhoging van het concurrentievermogen door marktgeoriënteerde herstructurering van de ondernemingen; stimulering van binnen- en buitenlandse investeringen door verbetering van het ondernemingsklimaat. - Herstructurering, commercialisering en liberalisering door het voltooien van voorzieningen die staatseigendom zijn en tegelijkertijd zorgen voor concurrentie en verdere liberalisering van de prijzen. - De financiële sector herstructureren door het privatiseringsproces van de staatsbanken te voltooien en de verzekeringsmaatschappijen te privatiseren. - Verbetering van de doeltreffendheid van het kadastersysteem door de achterstand bij de kadastrale registratie weg te werken. Vermogen om de verplichtingen van het lidmaatschap na te komen Vrij verkeer van goederen - Een doeltreffende werking van het pas opgerichte normalisatie-instituut waarborgen. Volledige overname van de traditionele sectorwetgeving; tenuitvoerlegging voltooien van de nieuwe aanpakrichtlijnen en volledige overname van de EN-normen. Versterking van de desbetreffende administratieve infrastructuur (conformiteitsbeoordelingsorganen en laboratoria), waarborging van goede coördinatie en doeltreffendheid van de nationale organen voor markttoezicht en de desbetreffende administratie en exploitanten van levensmiddelenbedrijven voorbereiden op de tenuitvoerlegging van de communautaire principes inzake voedselveiligheid. - Screening van de Sloveense wetgeving in de niet-geharmoniseerde sector om te garanderen dat deze in overeenstemming met de artikelen 28, 29 en 30 van het Verdrag is en administratieve regelingen voltooien betreffende de toekomstige controle in dit gebied. - Versterking van het Bureau overheidsopdrachten en de staatscontrolecommissie met het oog op een grotere transparantie van de besluiten inzake overheidsopdrachten. Vrij verkeer van personen - De aanpassing voltooien van de wederzijdse erkenning van beroepskwalificaties en diploma's en verdere ontwikkeling van de vereiste administratieve structuren en onderwijs- en opleidingsprogramma's. - Wat de beroepskwalificaties betreft die vóór de harmonisatie zijn verkregen, zou Slovenië de prioriteit moeten geven aan de invoering van maatregelen om te garanderen dat alle beroepsbeoefenaren van het land op het moment van de toetreding aan de in de richtlijnen gestelde eisen kunnen voldoen. - Verdere versterking van de administratieve structuren voor de coördinatie van de sociale zekerheid. Vrij verkeer van diensten - Versterking van het toezicht over de financiële dienstverlening. - Overname voltooien van de wetgeving op het gebied van de beleggingsdiensten. Vrij verkeer van kapitaal - De laatste restricties afschaffen voor kortetermijntransacties om de liberalisering van het kapitaalverkeer te voltooien. - Ervoor zorgen dat de aanbevelingen van de Financial Action Task Force worden opgevolgd. - Voltooiing van de aanpassing van de wetgeving aan de tweede richtlijn inzake witwassen van geld. - De tenuitvoerlegging voortzetten van de wetgeving in de sector intellectuele en industriële eigendomsrechten en de strijd tegen namaak en piraterij intensiveren, met name door versterking van de grenscontroles, door de coördinatie te verbeteren tussen de organen die toezien op de naleving van de wet en door opleidingsacties op dit gebied uit te breiden, met name voor rechters en openbare aanklagers. Mededingingsbeleid - Waarborging van de effectieve tenuitvoerlegging van de controle op staatshulp door met name de activiteiten van de Sloveense ontwikkelingsmaatschappij transparanter te maken en door het op de export gebaseerde criterium voor belastingverlichting af te schaffen in het kader van de wet op de economische zones. - De strikte toepassing van de regels waarborgen; de marktdeelnemers en de donors beter informeren over de regels; versterking van de administratieve capaciteit van het bureau voor de mededinging, en intensivering van de opleiding van de magistratuur op alle gebieden van het concurrentiebeleid. Landbouw - Versterking van de administratieve structuren die nodig zijn voor het opzetten, uitvoeren, beheren, toetsen, controleren en evalueren van door de Gemeenschap gefinancierde programma's voor plattelandsontwikkeling. - Verdere verbetering van de capaciteit van de landbouwadministratie en voltooiing van de voorbereidingen voor de praktische toepassing en uitvoering van de beheersmechanismen van het gemeenschappelijk landbouwbeleid (GLB), met name het geïntegreerd systeem voor beheer en controle en het betaalorgaan voor het beheer van de uitgaven in verband met het GLB, en voor de uitvoering en handhaving van de veterinaire en fytosanitaire wetgeving en voedselveiligheidswetgeving. - Verdere aanpassing in de veterinaire en fytosanitaire sector, met name: voltooiing van het veterinair en fytosanitair inspectiesysteem in het bijzonder aan de toekomstige buitengrenzen; verdere tenuitvoerlegging van het systeem voor kwaliteitscontrole; voltooiing van het systeem voor dierenidentificatie; verdere aanpassing op het gebied van de normen voor het welzijn van dieren, behandeling van dierlijk afval; modernisering van vlees- en zuivelfabrieken; toepassing van programma's voor de controle van residuen en zoönosen. - De omzetting van de wetgeving inzake overdraagbare spongiforme encefalopathieën, plantenpaspoorten, maximumwaarden voor residuen en diervoeding, en uitvoering en handhaving, met inbegrip van controle op dierziekten, met name overdraagbare spongiforme encefalopathieën, overeenkomstig het acquis afronden. - Voortzetting van de algemene modernisering van voedselverwerkende bedrijven om aan de communautaire voedselveiligheidsnormen te voldoen, met name in de sector vlees en melkproducten, en versterking van het toezicht op de markt voor levensmiddelen. Vervoerbeleid - De aanpassing van de wetgeving betreffende het spoorwegvervoer voltooien met het oog op de tenuitvoerlegging van het herziene acquis op dit gebied en versterking van de administratieve capaciteit in de sector land- en luchtvervoer. Belastingen - De aanpassing van de wetgeving voltooien, met speciale aandacht voor de BTW (met inbegrip van de overgangsregeling voor de BTW) en de accijnzen. - Waarborgen dat de huidige en toekomstige wetgeving in overeenstemming is met de beginselen van de gedragscode voor de belastingregeling voor ondernemingen. - Versterking van de administratieve capaciteit en controleprocedures alsmede verbetering van de administratieve samenwerking en de wederzijdse bijstand om het acquis ten uitvoer te kunnen leggen. - Bijzonder dringende actie vereist: de ontwikkeling van IT-systemen voortzetten om de uitwisseling van elektronische gegevens met de Gemeenschap en haar lidstaten mogelijk te maken. - Uitvoeren van de richtlijn inzake het voorhanden hebben en het verkeer van accijnsproducten. Sociaal beleid en werkgelegenheid - Verdere ondersteuning van de inspanningen van de sociale partners voor capaciteitsvergroting met het oog op hun toekomstige rol bij de uitwerking en uitvoering van het communautaire werkgelegenheids- en het sociale beleid, tevens in het kader van het Europees Sociaal Fonds, en met name via een autonome bipartiete sociale dialoog. - De aanpassing voltooien en de correcte tenuitvoerlegging waarborgen van de communautaire wetgeving, met name op het gebied van het arbeidsrecht en gezondheid en veiligheid op het werk. Versterking van de desbetreffende administratieve structuren en de structuren voor de handhaving van de wetgeving, in het bijzonder de arbeidsinspecties. Antidiscriminatiewetgeving vaststellen alsook een tijdschema voor de tenuitvoerlegging ervan. - De aanpassing voltooien op het gebied van de volksgezondheid, en doorgaan met het ontwikkelen en uitvoeren van maatregelen met betrekking tot het toezicht en de bestrijding van besmettelijke ziekten, en gezondheidsmonitoring en voorlichting. - Ontwikkeling van een nationale strategie, inclusief gegevensverzameling, met het oog op de latere deelneming aan de Europese strategie inzake sociale integratie. Energie - Tenuitvoerlegging van de aanbevelingen in het verslag van de Raad over \"Kernveiligheid in verband met de uitbreiding\", met inachtneming van de in het verslag vastgestelde prioriteiten. - Verdere waarborging van een hoog niveau van nucleaire veiligheid in de kerncentrale van Krsko. - Voortzetting van de voorbereidingen in verband met de interne energiemarkt in de sectoren gas en elektriciteit, met name de opheffing van de nog bestaande prijsdistorsies en versterking van de regelgevende instantie. - Verdere vooruitgang met de aanleg van voorraden, naar een niveau van 90 dagen, met inbegrip van de nodige investeringen. - Verdere verbetering van de energie-efficiëntie en bevordering van het gebruik van hernieuwbare energiebronnen, met name door de versterking van de op dit gebied bevoegde instellingen. Telecommunicatie en informatietechnologie/cultuur en audiovisueel beleid - Bijzonder dringende actie vereist: consolidering van de onlangs opgerichte telecommunicatie- en omroepdienst. Regionaal beleid en coördinatie van structurele instrumenten - Bijzonder dringende actie vereist: invoering van een territoriale organisatie die de effectieve tenuitvoerlegging van de voorschriften inzake de Structuurfondsen mogelijk maakt. - Een duidelijke verdeling van de verantwoordelijkheden aanbrengen voor het beheer van de Structuurfondsen en het Cohesiefonds, verbetering van de administratieve capaciteit van de instellingen die bij het gebruik van de fondsen betrokken zijn, met name de beheers- en betaalautoriteiten, vooral met het oog op de aanwerving en opleiding; zorgen voor een doeltreffende coördinatie tussen de verschillende ministeries. - Voorbereiding van een samenhangend ontwikkelingsplan, overeenkomstig de eisen van de Structuurfondsverordeningen, en vastlegging van de structuren voor de tenuitvoerlegging van het definitieve plan. - Invoering van de vereiste toezicht- en evaluatiesystemen voor de Structuurfondsen, met name voor de evaluatie ex-ante en voor het verzamelen en de verwerking van de desbetreffende statistische gegevens en indicatoren. - Aanpassing van de specifieke bepalingen betreffende financieel beheer en controle voor de toekomstige Structuur- en Cohesiefondsen in het kader van de desbetreffende verordeningen van de Gemeenschap. - Voortzetting van de technische voorbereiding van projecten die in aanmerking komen voor hulp uit hoofde van de Structuur- en Cohesiefondsen (projectpijplijn). Milieu - Omzetting voltooien van het acquis, met name wat betreft de luchtkwaliteit, afvalstoffen en waterkwaliteit (door een nieuwe waterwet aan te nemen en de bijbehorende toepassingsbepalingen), natuurbescherming, industriële verontreiniging en risicobeheer, genetisch gemodificeerde organismen en stralingsbescherming; en waarborging van de tenuitvoerlegging ervan. - Verdere versterking van de administratieve capaciteit, in het bijzonder op lokaal niveau en op het niveau van de instellingen die bevoegd zijn voor de tenuitvoerlegging en de effectieve toepassing van de wetgeving inzake chemische producten. - Doorgaan met het in aanmerking nemen van de vereisten inzake milieubescherming bij het vaststellen en uitvoeren van alle andere sectoriële maatregelen ter bevordering van een duurzame ontwikkeling. Consumenten- en gezondheidsbescherming - Voortzetting van de aanpassing van de wetgeving en versterking van de autoriteiten belast met markttoezicht en toezicht op de naleving van de wet. Samenwerking op het gebied van justitie en binnenlandse zaken - Waarborging van de effectieve tenuitvoerlegging van het actieplan van Schengen. - Doorgaan met de voorbereiding van de toekomstige deelneming van het land aan het informatiesysteem van Schengen door het opzetten van nationale databanken en registers. - Voortzetting van de inspanningen ter versterking van de grenscontroles, in het bijzonder aan de toekomstige buitengrens van de EU, door de beschikbaarstelling van voldoende personeel, opleiding en uitrusting. - Bijzonder dringende actie vereist: effectieve toepassing van de nieuwe wetgeving inzake asielrecht, met name goedkeuring van de resterende bepalingen van het afgeleide recht, verbetering van de capaciteit voor de behandeling van asielaanvragen; scheiding van het asielhuis en het centrum voor vreemdelingen en verbetering van de omstandigheden in beide gevallen. - Intensivering van de strijd tegen de georganiseerde criminaliteit, door met name de samenwerking te versterken tussen de verschillende organen die op de naleving van de wet moeten toezien. - Voortzetting van de inspanningen om de illegale immigratie te bestrijden en verdere aanpassing van de wetgeving op het gebied van de migratie aan het acquis. - De noodzakelijke maatregelen treffen om te zorgen voor de toepassing van de communautaire instrumenten op het gebied van de justitiële samenwerking in civiele aangelegenheden. Douane-unie - Bijzonder dringende actie: voortgaan met de tenuitvoerlegging van de IT-strategie van de Sloveense douaneadministratie en ontwikkeling van IT-systemen om de uitwisseling van computergegevens tussen de Gemeenschap en Slovenië mogelijk te maken. Buitenlandse betrekkingen - De nodige maatregelen nemen om ervoor te zorgen dat over alle internationale verdragen of overeenkomsten die niet met het acquis compatibel zijn met het oog op de toetreding opnieuw wordt onderhandeld of dat zij beëindigd worden. Financiële controle - Benoeming van een contactpunt voor de bescherming van de financiële belangen van de Gemeenschap en beginnen met de effectieve samenwerking met OLAF via dit contactpunt. - Ontwikkeling van de coördinerende rol van het Ministerie van Financiën inzake financieel beheer en financiële controle, alsook inzake de gedecentraliseerde systemen inzake interne audit, door beschikbaarstelling van gekwalificeerd personeel. - Verdere ontwikkeling van de concepten voor interne controle van de overheidsfinanciën (verantwoordelijkheid van de beheerders en audits die op de systemen zijn gebaseerd) en wijziging van de desbetreffende wetgeving. - Voltooiing van de oprichting en de harmonisatie van de eenheden voor interne audit binnen de betreffende ministeries en versterking van de onafhankelijkheid ervan. - Voortzetting van de inspanningen om te bereiken dat het gebruik, de controle, het opvolgen en de evaluatie van de communautaire pretoetredingsfinanciering op correcte wijze plaatsheeft; dit is een essentiële indicator voor de capaciteit van Slovenië om het acquis op het gebied van de financiële controle ten uitvoer te leggen. 5. Programmering De financiële bijstand aan Slovenië in de periode 2000-2006 omvat naast Phare ook steun voor pretoetredingsmaatregelen op het gebied van landbouw en plattelandsontwikkeling via het pretoetredingsinstrument Sapard (Verordening (EG) nr. 1268/1999 van de Raad, PB L 161 van 26.6.1999, blz. 87) en steun voor infrastructuurprojecten op het gebied van milieu en vervoer door middel van het structuurinstrument ISPA (Verordening (EG) nr. 1267/1999 van de Raad, PB L 161 van 26.6.1999, blz. 73), dat in de pretoetredingsperiode maatregelen ondersteunt die vergelijkbaar zijn met het cohesiefonds. Uit deze nationale toewijzing kan Slovenië ook gedeeltelijk de deelname aan communautaire programma's financieren, zoals de kaderprogramma's voor onderzoek en technologische ontwikkeling en programma's op het gebied van het onderwijs en het bedrijfsleven. Bovendien krijgt Slovenië toegang tot financiering uit meerlandenprogramma's en horizontale programma's die direct verband houden met het acquis. Medefinanciering door de kandidaat-lidstaten is voor alle investeringsprojecten vereist. De Commissie heeft sedert 1998 samengewerkt met de Europese Investeringsbank en de internationale financiële instellingen, met name de Europese Bank voor Wederopbouw en Ontwikkeling en de Wereldbank, om de medefinanciering van projecten die betrekking hebben op de pretoetredingsprioriteiten te vergemakkelijken. 6. Conditionaliteit De bijstand van de Gemeenschap voor de financiering van projecten via de drie pretoetredingsinstrumenten Phare, ISPA en Sapard wordt verstrekt op voorwaarde dat Slovenië zijn verplichtingen krachtens de Europaovereenkomst nakomt en verdere stappen zet om te voldoen aan de criteria van Kopenhagen, en vooral dat het vorderingen maakt bij het verwezenlijken van de specifieke prioriteiten van dit herziene toetredingspartnerschap. Bij niet-naleving van deze algemene voorwaarden kan de Raad op grond van artikel 4 van Verordening (EG) nr. 622/98 besluiten de financiële bijstand op te schorten. 7. Toezicht Op de uitvoering van het partnerschap voor toetreding wordt toezicht gehouden in het kader van de Europaovereenkomst. Zoals de Europese Raad in Luxemburg heeft benadrukt is het van belang dat de bij de Europaovereenkomst ingestelde organen het kader blijven vormen waarbinnen de stand van de overname en tenuitvoerlegging van het acquis kan worden beoordeeld. De relevante onderdelen van het partnerschap voor toetreding worden in het daarvoor bestemde subcomité besproken. Het Associatiecomité bespreekt algemene ontwikkelingen, vooruitgang en problemen bij het verwezenlijken van de prioriteiten en tussentijdse doelstellingen van het partnerschap, en specifiekere zaken die door de subcomités worden doorverwezen. Het comité van beheer van Phare ziet erop toe dat maatregelen die krachtens de drie pretoetredingsinstrumenten Phare, ISPA en Sapard worden gefinancierd, onderling en met de partnerschappen voor toetreding verenigbaar zijn, zoals voorgeschreven in de coördinatieverordening (Verordening (EG) van de Raad nr. 1266/1999, PB L 161 van 26.6.1999, blz. 68). Het partnerschap voor toetreding zal indien nodig ook in de toekomst worden gewijzigd, in overeenstemming met artikel 2 van Verordening (EG) nr. 622/98. (1) De volgorde van presentatie is die van het periodiek verslag voor 2000.",
  "source": "EUR LEX"
}