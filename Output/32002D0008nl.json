{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0008:NL:HTML\">",
  "content": "EUR-Lex - 32002D0008 - NL Avis juridique important | 32002D0008 2002/8/EG: Beschikking van de Commissie van 28 december 2001 houdende vaststelling van de methoden voor de genetische identificatie van raszuivere fokrunderen en tot wĳziging van Beschikkingen 88/124/EEG en 96/80/EG (Voor de EER relevante tekst) (kennisgeving geschied onder nummer C(2001) 4709) Publicatieblad Nr. L 003 van 05/01/2002 blz. 0053 - 0054 Beschikking van de Commissie van 28 december 2001 houdende vaststelling van de methoden voor de genetische identificatie van raszuivere fokrunderen en tot wijziging van Beschikkingen 88/124/EEG en 96/80/EG (kennisgeving geschied onder nummer C(2001) 4709) (Voor de EER relevante tekst) (2002/8/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 77/504/EEG van de Raad van 25 juli 1977 betreffende raszuivere fokrunderen(1), laatstelijk gewijzigd bij Verordening (EEG) nr. 3768/85(2), en met name op artikel 6, lid 1, Gelet op Richtlijn 87/328/EEG van de Raad van 18 juni 1987 betreffende de toelating van raszuivere fokrunderen tot de voortplanting(3), en met name op artikel 3, Overwegende hetgeen volgt: (1) Krachtens Richtlijn 77/504/EEG dient de Commissie te bepalen welke gegevens in het stamboekcertificaat moeten voorkomen. (2) Krachtens Richtlijn 87/328/EEG mag de Commissie, afgezien van de bepaling van de bloedgroep, ook andere methoden vaststellen voor de genetische identificatie van raszuivere stieren die mogen worden gebruikt voor de fokkerij. (3) Krachtens Beschikking 88/124/EEG van de Commissie van 21 januari 1988 houdende vaststelling van het model van en de gegevens die moeten voorkomen op de stamboekcertificaten voor sperma en embryo's van raszuivere fokrunderen(4) zijn voor de certificering van sperma en embryo's van raszuivere fokrunderen gegevens vereist over de bloedgroep van de donorkoe en van de donorstier. (4) Krachtens Beschikking 96/80/EG van de Commissie tot vaststelling van het model van het stamboekcertificaat voor eicellen van fokrunderen en van de op dat certificaat te vermelden gegevens(5) zijn voor de certificering van eicellen van raszuivere fokrunderen gegevens vereist over de bloedgroep van de donorkoe. (5) De bepaling van de bloedgroep is niet langer de voorkeurmethode voor genetische identificatie van dieren, maar in de plaats daarvan wordt algemeen gebruik gemaakt van aan het genoom gerelateerde methoden, vooral DNA-bepaling. (6) Derhalve moet worden bepaald dat voor het afgeven van een stamboekcertificaat voor raszuivere fokrunderen gebruik mag worden gemaakt van methoden inzake genetische identificatie die dezelfde wetenschappelijke garanties bieden als de bepaling van de bloedgroep. (7) De in deze beschikking vervatte maatregelen zijn in overeenstemming met het advies van het Permanent Zoötechnisch Comité, HEEFT DE VOLGENDE BESCHIKKING GEGEVEN: Artikel 1 Afgezien van de bepaling van de bloedgroep wordt elke andere test op basis van de genoomanalyse, die dezelfde garanties biedt en voldoende specifiek is om de raszuiverheid van een dier te bepalen met een zekerheid van ten minste 99 %, goedgekeurd voor de identificatie van raszuivere fokrunderen. Artikel 2 Beschikking 88/124/EEG wordt als volgt gewijzigd: 1. Artikel 1, eerste streepje, wordt vervangen door: \"- de in artikel 1 van Beschikking 86/404/EEG vermelde bijgewerkte gegevens betreffende de donorstier, alsmede zijn bloedgroep of testresultaten die gelijkwaardige wetenschappelijke garanties bieden met betrekking tot de raszuiverheid van het dier,\". 2. Artikel 2, lid 1, eerste streepje, wordt vervangen door: \"- de in artikel 1 van Beschikking 86/404/EEG vermelde bijgewerkte gegevens betreffende de donorkoe en de donorstier, alsmede de bloedgroep van die dieren of testresultaten die gelijkwaardige wetenschappelijke garanties bieden met betrekking tot de raszuiverheid van de dieren,\". 3. In bijlage I, hoofdstuk I, wordt in het modelstamboekcertificaat \"bloedgroep: ...\" vervangen door \"bloedgroep of gelijkwaardige test die op grond van de communautaire regelgeving is goedgekeurd: ... (test en resultaten specificeren)\". 4. In bijlage II, hoofdstuk I, deel A en deel B, wordt \"bloedgroep: ...\" telkens vervangen door de \"bloedgroep of gelijkwaardige test die op grond van de communautaire regelgeving is goedgekeurd: ... (test en resultaten specificeren)\". Artikel 3 Artikel 1, eerste streepje, van Beschikking 96/80/EG van de Commissie wordt vervangen door: \"- de in artikel 1 van Beschikking 86/404/EEG vermelde bijgewerkte gegevens betreffende de donorkoe, alsmede haar bloedgroep of testresultaten die gelijkwaardige wetenschappelijke garanties bieden met betrekking tot de raszuiverheid van het dier,\". Artikel 4 Deze beschikking is gericht tot de lidstaten. Gedaan te Brussel, 28 december 2001. Voor de Commissie David Byrne Lid van de Commissie (1) PB L 206 van 12.8.1977, blz. 8. (2) PB L 362 van 31.12.1985, blz. 8. (3) PB L 167 van 26.6.1987, blz. 54. (4) PB L 62 van 8.3.1988, blz. 32. (5) PB L 19 van 25.1.1996, blz. 50.",
  "source": "EUR LEX"
}