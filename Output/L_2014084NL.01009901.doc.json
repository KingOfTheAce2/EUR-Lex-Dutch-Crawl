{
  "url": "http://www.w3.org/1999/xhtml\"><!--",
  "content": "L_2014084NL.01009901.xml 20.3.2014 NL Publicatieblad van de Europese Unie L 84/99 BESLUIT\n            Nr. 136/2014/EU VAN DE RAAD van 20 februari 2014 tot vaststelling van regels en procedures voor de deelname van Groenland aan de Kimberleyprocescertificering DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 203, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien het advies van het Europees Parlement ( 1 ) , Handelend volgens een bijzondere wetgevingsprocedure, Overwegende hetgeen volgt: (1) De Europese Unie neemt deel aan de Kimberleyprocescertificering voor internationale handel in ruwe diamant („Kimberleyprocescertificering”). Zij moet er als deelnemer voor zorgen dat iedere zending van ruwe diamant die wordt ingevoerd naar of uitgevoerd van het grondgebied van de Unie, vergezeld gaat van een Kimberleyprocescertificaat. (2) Bij Verordening (EG) nr. 2368/2002 van de Raad ( 2 ) wordt een EU-systeem van certificering en in- en uitvoercontroles voor ruwe diamant opgezet ter uitvoering van de Kimberleyprocescertificering. (3) Groenland maakt geen deel uit van het grondgebied van de Europese Unie, maar is opgenomen in de lijst van landen en gebieden overzee in bijlage II bij het Verdrag betreffende de werking van de Europese Unie (VWEU). In overeenstemming met artikel 198 VWEU heeft de associatie ten doel het bevorderen van de economische en sociale ontwikkeling van de landen en gebieden overzee (LGO’s) en de totstandbrenging van nauwe economische betrekkingen tussen hen en de Unie in haar geheel. (4) Groenland en Denemarken hebben gevraagd mogelijk te maken dat Groenland deelneemt aan de Kimberleyprocescertificering voor ruwe diamanten via zijn samenwerking met de Unie. Door deze samenwerking worden de economische betrekkingen in de diamantindustrie tussen de Unie en Groenland versterkt, en zou Groenland met name ruwe diamant kunnen uitvoeren met een voor de certificeringsregeling uitgereikt certificaat van de EU, zodat de economische ontwikkeling van Groenland wordt ondersteund. (5) De handel in ruwe diamant in Groenland moet dan ook verlopen volgens de regels van de Unie tot uitvoering van de Kimberleyprocescertificering voor de internationale handel in ruwe diamant. Het toepassingsgebied van Verordening (EG) nr. 2368/2002 wordt dan ook uitgebreid door Verordening (EU) nr. 257/2014 van het Europees Parlement en de Raad ( 3 ) tot het grondgebied van Groenland voor de toepassing van de certificeringsregeling. (6) Groenland mag met name alleen ruwe diamant uitvoeren naar andere deelnemers aan de Kimberleyprocescertificering nadat de diamant is gecertificeerd door een autoriteit van de Unie opgenomen in de lijst in bijlage III bij Verordening (EG) nr. 2368/2002. Ook de invoer van ruwe diamant naar Groenland moet worden gecontroleerd door de autoriteiten van de Unie. (7) Om de internationale handel in ruwe diamant in Groenland toe te staan in overeenstemming met de voorschriften inzake het handelsverkeer binnen de Unie, moet Groenland de relevante bepalingen van Verordening (EG) nr. 2368/2002 omzetten in de nationale wetgeving van Groenland, zodat deze verordening kan worden toegepast, HEEFT HET VOLGENDE BESLUIT VASTGESTELD: Artikel 1 Onderwerp en toepassingsgebied Dit besluit stelt de algemene voorschriften en voorwaarden vast voor de deelname van Groenland aan het systeem van certificering en in- en uitvoercontroles voor ruwe diamant dat is opgezet bij Verordening (EG) nr. 2368/2002. Dit besluit stelt daartoe regels en procedures vast voor de toepassing van de Kimberleyprocescertificering voor ruwe diamanten die worden ingevoerd naar of uitgevoerd uit Groenland, hetzij naar de Unie, hetzij naar andere deelnemers aan de certificeringsregeling. Artikel 2 Definities Voor de toepassing van dit besluit wordt verstaan onder: a) de definitie van „deelnemer” : „deelnemer” als opgenomen in artikel 2, onder c), van Verordening (EG) nr. 2368/2002; b) de definitie van „autoriteit van de Unie” : „communautaire autoriteit” als opgenomen in artikel 2, onder f), van Verordening (EG) nr. 2368/2002; c) de defintie van „EU-certificaat” : „communautair certificaat” als opgenomen in artikel 2, onder g), van Verordening (EG) nr. 2368/2002. Artikel 3 Algemene regels 1.   Groenland en Denemarken doen het nodige om Verordening (EG) nr. 2368/2002 met betrekking tot de voorwaarden en formaliteiten voor de in- en uitvoer van ruwe diamant, hun doorvoer via de Unie en naar een andere deelnemer dan de Unie, de deelname van de Unie, met inbegrip van Groenland, aan de Kimberleyprocescertificering en de verplichtingen inzake zorgvuldigheid, ontduiking en informatie-uitwisseling om te zetten in de wetgeving die van toepassing is op Groenland, en deze bepalingen te doen naleven. 2.   Groenland bepaalt welke autoriteiten binnen zijn grondgebied bevoegd zijn voor de uitvoering van de betrokken bepalingen van Verordening (EG) nr. 2368/2002 en deelt de Commissie de namen en contactgegevens van deze autoriteiten mee. Artikel 4 Invoer in de Unie van in Groenland gewonnen ruwe diamant 1.   Ruwe diamant die in Groenland is gewonnen, mag alleen in de Unie worden ingevoerd als: a) hij vergezeld gaat van de in lid 2 bedoelde verklaring; b) hij wordt vervoerd in fraudebestendige houders waarvan de bij de uitvoer aangebrachte zegels niet verbroken zijn; c) de verklaring als bedoeld in lid 2 duidelijk vermeldt op welke zending zij betrekking heeft; d) hij niet eerder werd uitgevoerd naar een andere deelnemer dan de Unie. 2.   Om de uitvoer naar de Unie van in Groenland gewonnen ruwe diamant mogelijk te maken geeft de in bijlage II genoemde bevoegde autoriteit voor Groenland op verzoek een verklaring af die voldoet aan de vereisten bepaald in bijlage I. 3.   De Groenlandse autoriteit geeft de verklaring af aan de aanvrager en bewaart voor administratieve doeleinden drie jaar een kopie. 4.   De aanvaarding van een douaneaangifte voor het vrije verkeer krachtens Verordening (EEG) nr. 2913/92 van de Raad ( 4 ) voor ruwe diamant bedoeld in lid 1 van dit artikel hangt af van de goedkeuring door een autoriteit van de Unie die is vermeld in de lijst in bijlage III bij Verordening (EG) nr. 2368/2002 van de verklaring die krachtens lid 2 van dit artikel is uitgegeven. Houders met in Groenland gewonnen ruwe diamant moeten bij invoer in de Unie onmiddellijk ter controle worden voorgelegd aan een autoriteit van de Unie. 5.   Als een autoriteit van de Unie vaststelt dat aan de voorwaarden in lid 1 is voldaan, zal zij dit bevestigen op de originele verklaring en de invoerder een gewaarmerkt en fraudebestendig afschrift van de verklaring bezorgen. Deze bevestigingsprocedure vindt plaats binnen uiterlijk tien werkdagen nadat de verklaring is aangeboden. 6.   De lidstaat waar de ruwe diamant vanuit Groenland wordt ingevoerd, zorgt ervoor dat hij aan de bevoegde autoriteit van de Unie wordt voorgelegd. Het eigenlijke vervoer en de kosten ervan zijn voor rekening van de uitvoerder. 7.   Bij twijfel over de authenticiteit of de juistheid van een verklaring die krachtens lid 2 is uitgegeven, en ook als verder advies nodig is, nemen de douaneautoriteiten contact op met de Groenlandse autoriteit. 8.   De autoriteit van de Unie moet de originelen van ter controle aangeboden verklaringen als bedoeld in lid 2 gedurende ten minste drie jaar bewaren. De autoriteit dient de Commissie, dan wel personen of instanties die de Commissie daartoe heeft aangewezen, toegang te verlenen tot de originele verklaringen, met name wanneer dit nodig is om in het kader van de Kimberleyprocescertificering gerezen vragen op te lossen. Artikel 5 Latere invoer van in Groenland gewonnen ruwe diamant in de Europese Unie Onverminderd artikel 4 mag in Groenland gewonnen ruwe diamant in de Unie worden ingevoerd als: a) hij eerst legaal werd heruitgevoerd vanuit de Unie naar Groenland; b) hij vergezeld gaat van een gewaarmerkt en fraudebestendig afschrift van de verklaring bedoeld in artikel 4, lid 2, dat in overeenstemming met artikel 4, lid 5, door een autoriteit van de Unie is bevestigd; c) hij wordt vervoerd in fraudebestendige houders waarvan de bij de uitvoer aangebrachte zegels niet verbroken zijn; d) de in punt b) bedoelde verklaring duidelijk vermeldt op welke zending zij betrekking heeft; e) hij niet eerder werd uitgevoerd naar een andere deelnemer dan de Unie. Artikel 6 Andere invoer in de Unie van ruwe diamant van Groenland Onverminderd de artikelen 4 en 5 mag in Groenland gewonnen ruwe diamant in de Unie worden ingevoerd als: a) hij eerst legaal werd uitgevoerd vanuit de Unie naar Groenland; b) hij vergezeld gaat van de verklaring bedoeld in artikel 9, onder b); c) hij wordt vervoerd in fraudebestendige houders waarvan de bij de uitvoer aangebrachte zegels niet verbroken zijn; d) in de verklaring bedoeld in artikel 9, onder b), duidelijk vermeld is op welke zending zij betrekking heeft. Artikel 7 Uitvoer van ruwe diamant van Groenland naar andere deelnemers 1.   Ruwe diamant mag alleen worden uitgevoerd vanuit Groenland naar een andere deelnemer dan de Unie als: a) hij eerst legaal werd ingevoerd van Groenland naar de Unie overeenkomstig artikel 4, lid 1, artikel 5 of artikel 6; b) hij bij de invoer in de Unie ter controle werd voorgelegd aan een autoriteit van de Unie; c) hij gaat vergezeld van een begeleidend EU-certificaat dat is afgegeven en geldig verklaard door een autoriteit van de Unie; d) hij wordt vervoerd in fraudebestendige houders die zijn verzegeld in overeenstemming met artikel 12 van Verordening (EG) nr. 2368/2002. 2.   Een autoriteit van de Unie waar de ruwe diamant die uit Groenland naar de Unie wordt ingevoerd ter controle wordt voorgelegd, geeft in overeenstemming met artikel 12 van Verordening (EG) nr. 2368/2002 een EU-certificaat af aan de uitvoerder van die diamant. 3.   Een lidstaat waar de ruwe diamant vanuit Groenland wordt ingevoerd, zorgt ervoor dat hij aan de bevoegde autoriteit van de Unie wordt voorgelegd. 4.   Het eigenlijke vervoer en de kosten ervan zijn voor rekening van de uitvoerder. Artikel 8 Heruitvoer vanuit de Europese Unie naar Groenland van in Groenland gewonnen ruwe diamant Ruwe diamant die in Groenland is gewonnen, mag alleen vanuit de Unie naar Groenland worden heruitgevoerd als: a) hij eerst legaal werd ingevoerd van Groenland naar de Unie overeenkomstig artikel 4, lid 1, artikel 5 of artikel 6; b) hij vergezeld gaat van een gewaarmerkt en fraudebestendig afschrift van de verklaring bedoeld in artikel 4, lid 2, dat in overeenstemming met artikel 4, lid 5, door een autoriteit van de Unie is bevestigd; c) hij wordt vervoerd in fraudebestendige houders waarvan de bij de uitvoer aangebrachte zegels niet verbroken zijn; d) de verklaring bedoeld onder b) duidelijk vermeldt op welke zending zij betrekking heeft; e) hij niet eerder werd uitgevoerd naar een andere deelnemer dan de Unie. Artikel 9 Andere invoer naar Groenland van ruwe diamant van andere deelnemers Onverminderd artikel 8 mag in Groenland gewonnen ruwe diamant vanuit de Unie naar Groenland worden uitgevoerd als: a) hij eerst legaal werd ingevoerd van een andere deelnemer dan de Unie naar de Unie overeenkomstig hoofdstuk II van Verordening (EG) nr. 2368/2002; b) hij vergezeld gaat van een gewaarmerkt en fraudebestendig afschrift van het met de bevestiging aangevulde certificaat, in overeenstemming met artikel 5, lid 1, onder a), van Verordening (EG) nr. 2368/2002; c) hij wordt vervoerd in fraudebestendige houders waarvan de bij de uitvoer aangebrachte zegels niet verbroken zijn; d) de verklaring bedoeld in onder b) duidelijk vermeldt op welke zending zij betrekking heeft. Artikel 10 Rapportage 1.   De Groenlandse autoriteit brengt de Commissie maandelijks verslag uit over alle verklaringen die op grond van artikel 4, lid 2, zijn uitgegeven. 2.   Dit verslag bevat voor elke verklaring ten minste de volgende gegevens: a) het unieke volgnummer van de verklaring, b) de naam van de afgevende autoriteit, als vermeld in bijlage II, c) de datum van afgifte, d) de datum waarop de geldigheidsduur verstrijkt, e) het land van oorsprong, f) de codes van het geharmoniseerd systeem inzake de omschrijving en de codering van goederen („GS-code”), g) het karaatgewicht, h) de (geschatte) waarde. Artikel 11 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Het is van toepassing vanaf de dag dat Groenland de Commissie de omzetting in nationale wetgeving meedeelt van de relevante bepalingen van Verordening (EG) nr. 2368/2002 om Groenland op te nemen in de Kimberleyprocescertificering. Gedaan te Brussel, 20 februari 2014. Voor de Raad De voorzitter K. HATZIDAKIS ( 1 ) Advies van 4 februari 2014 (nog niet bekendgemaakt in het Publicatieblad). ( 2 ) Verordening (EG) nr. 2368/2002 van de Raad van 20 december 2002 tot uitvoering van de Kimberleyprocescertificering voor de internationale handel in ruwe diamant ( PB L 358 van 31.12.2002, blz. 28 ). ( 3 ) Verordening (EU) nr. 257/2014 van het Europees Parlement en de Raad van 26 februari 2014 tot wijziging van Verordening (EG) nr. 2368/2002 tot uitvoering van de Kimberleyprocescertificering voor de internationale handel in ruwe diamant (zie bladzijde 69 van dit Publicatieblad). ( 4 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE I Verklaring bedoeld in de artikelen 4, 5, 8 en 10 De verklaring bedoeld in de artikelen 4, 5, 8 en 10 bevat ten minste de volgende elementen: a) een uniek volgnummer, b) de datum van afgifte, c) de datum waarop de geldigheidsduur verstrijkt, d) de naam, handtekening en stempel van de afgevende autoriteit opgenomen in bijlage II, e) het land van oorsprong (Groenland); f) de GS-code(s), g) het karaatgewicht, h) de (geschatte) waarde, i) de identificatie van de uitvoerder en de ontvanger. BIJLAGE II Voor Groenland bevoegde autoriteit bedoeld in artikel 3, lid 2, en de artikelen 4 en 10 Bureau of Minerals and Petroleum Imaneq 1A 201, P.O. Box 930, 3900 Nuuk, Groenland Tel. +299 346800 — Fax +299 324302 — E-mail: bmp@nanoq.gl",
  "source": "EUR LEX"
}