{
  "url": "http://www.w3.org/1999/xhtml\">",
  "content": "L_2022017NL.01005601.xml 26.1.2022 NL Publicatieblad van de Europese Unie L 17/56 UITVOERINGSBESLUIT (EU) 2022/101 VAN DE COMMISSIE van 24 januari 2022 betreffende een ontwerpbesluit van het Koninkrijk der Nederlanden over peuterdrank en peutermelk dat overeenkomstig artikel 12 van Verordening (EG) nr. 1925/2006 van het Europees Parlement en de Raad is aangemeld (Kennisgeving geschied onder nummer C(2022) 313) (Slechts de tekst in de Nederlandse taal is authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1925/2006 van het Europees Parlement en de Raad van 20 december 2006 betreffende de toevoeging van vitaminen en mineralen en bepaalde andere stoffen aan levensmiddelen ( 1 ) , en met name artikel 11, lid 2, punt b), en artikel 12, Overwegende hetgeen volgt: (1) Verordening (EG) nr. 1925/2006 betreffende de toevoeging van vitaminen en mineralen en bepaalde andere stoffen aan levensmiddelen voorziet, bij ontstentenis van communautaire bepalingen, in de kennisgeving en de beoordeling van nieuwe nationale bepalingen inzake onder meer het verbieden of beperken van het gebruik van bepaalde andere stoffen bij de vervaardiging van specifieke levensmiddelen. (2) Overeenkomstig de in artikel 12 van Verordening (EG) nr. 1925/2006 vastgestelde procedure, in samenhang met artikel 11, lid 2, punt b), van die verordening, hebben de Nederlandse autoriteiten de Commissie op 28 juli 2020 in kennis gesteld van een ontwerp van Besluit houdende regels met betrekking tot levensmiddelen gebaseerd op (koe- of geitenmelk)eiwit, waaraan ten minste één of meer vitaminen, mineralen of andere stoffen zijn toegevoegd, en die bestemd zijn voor jonge kinderen van één tot drie jaar om als drinkwaar te nuttigen (Warenwetbesluit peuterdrank en peutermelk). (3) Artikel 1 van het ontwerpbesluit bevat definities voor “peuterdrank” en “peutermelk”. (4) De artikelen 3 en 4 van het ontwerpbesluit bevatten samenstellingsvoorschriften voor “peuterdrank” en “peutermelk”, waaronder beperkingen op het gebruik van bepaalde andere stoffen in de zin van artikel 2, lid 2, van Verordening (EG) nr. 1925/2006. (5) Artikel 3 van het ontwerpbesluit voorziet met name in minimumvoorschriften voor de samenstelling wat betreft eiwitten, lipiden en koolhydraten zoals vastgesteld in bijlage II bij Gedelegeerde Verordening (EU) 2016/127 van de Commissie ( 2 ) . (6) Daarnaast wordt in artikel 4 van het ontwerpbesluit bepaald dat voor bepaalde andere stoffen de samenstellingsvoorschriften van bijlage II bij Gedelegeerde Verordening (EU) 2016/127 van toepassing zijn. (7) De Nederlandse autoriteiten achten de ontwerpmaatregel gerechtvaardigd op grond van de bescherming van de menselijke gezondheid. De Nederlandse autoriteiten zijn meer bepaald van mening dat de samenstellingsvoorschriften met betrekking tot “andere stoffen” als vastgesteld in de geharmoniseerde wetgeving voor opvolgzuigelingenvoeding ook voor “peuterdrank” en “peutermelk” moeten gelden om ervoor te zorgen dat peuters veilige hoeveelheden “andere stoffen” binnenkrijgen. (8) Overeenkomstig artikel 12 van Verordening (EU) nr. 609/2013 van het Europees Parlement en de Raad ( 3 ) , op grond waarvan de Commissie moet analyseren of specifieke bepalingen voor op melk gebaseerde dranken en soortgelijke producten bestemd voor peuters nodig zijn, heeft de Commissie op 31 maart 2016 een verslag ( 4 ) aangenomen. In dat verslag werd geconcludeerd dat specifieke bepalingen voor deze categorie levensmiddelen niet nodig zijn, aangezien de juiste en volledige toepassing van het algemene kader van de levensmiddelenwetgeving van de Europese Unie volstaat om de samenstelling van op melk gebaseerde dranken voor peuters en de communicatie over de kenmerken van deze producten adequaat te reguleren. Die conclusies waren gebaseerd op het wetenschappelijk advies over peutervoeding ( 5 ) dat de Europese Autoriteit voor voedselveiligheid (EFSA) in 2013 heeft uitgebracht en waarin werd gesteld dat deze producten geen unieke rol hebben en niet kunnen worden beschouwd als noodzakelijk om te voldoen aan de voedingsbehoeften van peuters in vergelijking met andere levensmiddelen die deel kunnen uitmaken van hun normale dieet. (9) Derhalve worden op melk gebaseerde dranken voor peuters vanaf 20 juli 2016 beschouwd als normale levensmiddelen en vallen zij bijgevolg uitsluitend onder de horizontale regels van de levensmiddelenwetgeving van de EU. (10) Indien een lidstaat een handelsbarrière opwerpt, moet dit de artikelen 34 en 36 van het Verdrag onverlet laten en passend en evenredig zijn voor het te bereiken gerechtvaardigde doel. Wat evenredigheid betreft, mag de maatregel niet verder gaan dan nodig is om het gerechtvaardigde doel doeltreffend te beschermen. (11) De Nederlandse autoriteiten leveren geen wetenschappelijk bewijs aan ter onderbouwing van hun argument dat aanvullende regels op nationaal niveau toegepast moeten worden en bewijst geenszins dat er een risico voor de menselijke gezondheid zou ontstaan als “peuterdrank” en “peutermelk” niet aan de voornoemde samenstellingsvoorschriften zouden voldoen. In plaats daarvan leggen de Nederlandse autoriteiten uit dat de Gezondheidsraad momenteel onderzoek doet naar voedingsnormen en het dieet van kinderen jonger dan twee jaar, en dat op basis van de resultaten en adviezen daarvan kan worden overwogen het ontwerpbesluit aan te passen. (12) De Nederlandse autoriteiten hebben bovendien geen wetenschappelijk bewijs aangedragen op grond waarvan het wetenschappelijk advies ( 6 ) dat de EFSA in 2013 heeft verstrekt en waarop de Commissie de conclusies van haar verslag van 2016 heeft gebaseerd, in twijfel zou kunnen worden getrokken. Uit de conclusies van het verslag van de Commissie van 2016 over op melk gebaseerde dranken en soortgelijke producten die bestemd zijn voor peuters is gebleken dat specifieke bepalingen inzake samenstellingsvoorschriften voor peutervoeding, zoals vervat in het aangemelde ontwerp, niet nodig zijn. (13) De Nederlandse autoriteiten hebben derhalve de noodzaak om specifieke samenstellingsvoorschriften met betrekking tot “andere stoffen” voor producten die als “peuterdrank” en “peutermelk” in de handel worden gebracht, vast te stellen niet wetenschappelijk onderbouwd. (14) Op 5 oktober 2020 heeft de Commissie overeenkomstig artikel 12, lid 2, van Verordening (EG) nr. 1925/2006 het Permanent Comité voor de voedselketen en de diergezondheid geraadpleegd. (15) In het licht van deze overwegingen heeft de Commissie op 27 januari 2021 overeenkomstig artikel 12, lid 3, van Verordening (EG) nr. 1925/2006 een negatief advies over het aangemelde ontwerp, en met name de artikelen 3 en 4 ervan, uitgebracht en moet zij de in artikel 12, lid 3, van die verordening bedoelde procedure instellen. (16) De Nederlandse autoriteiten moet derhalve worden verzocht de artikelen 3 en 4 van dat ontwerpbesluit niet vast te stellen, aangezien zij volgens de bovenstaande overwegingen de vaststelling van die artikelen niet heeft gerechtvaardigd en de Commissie op 27 januari 2021 een negatief advies over die artikelen heeft uitgebracht. (17) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Enig artikel Gezien de overwegingen van de Commissie in haar negatief advies en dit besluit, stelt het Koninkrijk der Nederlanden de artikelen 3 en 4 van het ontwerpbesluit van het Warenwetbesluit peuterdrank en peutermelk, dat het krachtens artikel 11, lid 2, punt b), van Verordening (EG) nr. 1925/2006 bij de Commissie heeft aangemeld en waarover de Commissie een negatief advies heeft uitgebracht waarvan zij de Nederlandse autoriteiten op 27 januari 2021 in kennis heeft gesteld, niet vast. Dit besluit is gericht tot het Koninkrijk der Nederlanden. Gedaan te Brussel, 24 januari 2022. Voor de Commissie Stella KYRIAKIDES Lid van de Commissie ( 1 ) PB L 404 van 30.12.2006, blz. 26 . ( 2 ) Gedelegeerde Verordening (EU) 2016/127 van de Commissie van 25 september 2015 tot aanvulling van Verordening (EU) nr. 609/2013 van het Europees Parlement en de Raad wat betreft de bijzondere samenstellings- en informatievoorschriften betreffende volledige zuigelingenvoeding en opvolgzuigelingenvoeding en wat betreft informatievoorschriften betreffende de voeding van zuigelingen en peuters ( PB L 25 van 2.2.2016, blz. 1 ). ( 3 ) Verordening (EU) nr. 609/2013 van het Europees Parlement en de Raad van 12 juni 2013 inzake voor zuigelingen en peuters bedoelde levensmiddelen, voeding voor medisch gebruik en de dagelijkse voeding volledig vervangende producten voor gewichtsbeheersing, en tot intrekking van Richtlijn 92/52/EEG van de Raad, Richtlijnen 96/8/EG, 1999/21/EG, 2006/125/EG en 2006/141/EG van de Commissie, Richtlijn 2009/39/EG van het Europees Parlement en de Raad en de Verordeningen (EG) nr. 41/2009 en (EG) nr. 953/2009 van de Commissie ( PB L 181 van 29.6.2013, blz. 35 ). ( 4 ) Verslag van de Commissie aan het Europees Parlement en de Raad over peutervoeding (COM(2016) 169 final). ( 5 ) EFSA-panel voor dieetproducten, voeding en allergieën, 2013, Scientific Opinion on nutrient requirements and dietary intakes of infants and young children in the European Union (wetenschappelijk advies betreffende voedingsbehoeften van en inname via de voeding door zuigelingen en peuters in de Europese Unie), EFSA Journal 2013;11(10):3408. ( 6 ) Ibid.",
  "source": "EUR LEX"
}