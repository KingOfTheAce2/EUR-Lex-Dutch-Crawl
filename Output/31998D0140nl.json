{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998D0140:NL:HTML\">",
  "content": "EUR-Lex - 31998D0140 - NL Avis juridique important | 31998D0140 98/140/EG: Beschikking van de Commissie van 4 februari 1998 houdende enige bepalingen inzake de door deskundigen van de Commissie in derde landen op veterinair gebied verrichte controles ter plaatse (Voor de EER relevante tekst) Publicatieblad Nr. L 038 van 12/02/1998 blz. 0014 - 0016 BESCHIKKING VAN DE COMMISSIE van 4 februari 1998 houdende enige bepalingen inzake de door deskundigen van de Commissie in derde landen op veterinair gebied verrichte controles ter plaatse (Voor de EER relevante tekst) (98/140/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 71/118/EEG van de Raad van 15 februari 1971 inzake gezondheidsvraagstukken op het gebied van de productie en het in de handel brengen van vers vlees van pluimvee (1), laatstelijk gewijzigd bij Richtlijn 96/23/EG (2), en met name op artikel 14, alsmede op de overeenkomstige bepalingen van de andere richtlijnen op veterinair gebied wat de voor invoer van verschillende soorten dieren of van dierlijke producten van dierlijke oorsprong geldende gezondheidsvoorschriften en -vereisten betreft, Overwegende dat de Commissie de algemene uitvoeringsbepalingen dient vast te stellen die de voorwaarden behelzen waaronder de controles ter plaatse op veterinair gebied in derde landen moeten worden uitgevoerd in samenwerking met de lidstaten; Overwegende dat enige bepalingen inzake de door deskundigen van de Commissie te verrichten controles ter plaatse voor de gehele wetgeving op dat gebied gemeenschappelijk dienen te zijn; dat het derhalve dienstig is deze bepalingen in één beschikking op te nemen; dat Beschikking 86/474/EEG van de Commissie van 11 september 1986 betreffende de uitvoering van de controles ter plaatse in het kader van de regeling voor de invoer van runderen en varkens en van vers vlees uit derde landen (3) evenwel van toepassing dient te blijven; Overwegende dat de toepassing van de plannen die derde landen moeten indienen overeenkomstig Richtlijn 92/117/EEG van de Raad van 17 december 1992 inzake maatregelen voor de bescherming tegen bepaalde zoönoses en bepaalde zoönoseverwekkers bij dieren en in producten van dierlijke oorsprong teneinde door voedsel overgedragen infecties en vergiftigingen te voorkomen (4), laatstelijk gewijzigd bij Richtlijn 97/22/EG (5), tijdens controles ter plaatse wordt geverifieerd; Overwegende dat bij de inspectie van inrichtingen die met het oog op de uitvoer van vers vlees naar de Gemeenschap zijn of moeten worden erkend, eveneens de slachtomstandigheden moeten worden gecontroleerd overeenkomstig artikel 15 van Richtlijn 93/119/EG van de Raad van 22 december 1993 inzake de bescherming van dieren bij het slachten of doden (6); Overwegende dat doelmatigheidshalve voor de verzending, door de Commissie, van de resultaten van de controles ter plaatse aan de derde landen waar de controles werden uitgevoerd, termijnen dienen te gelden; Overwegende dat waar het ter waarborging van de eenvormige toepassing van de communautaire wetgeving nodig is, de controles ter plaatse dienen te worden ingepast in programma's die na bespreking met de lidstaten en een gedachtenwisseling in het Permanent Veterinair Comité worden vastgesteld; Overwegende dat de samenwerking moet worden voortgezet tijdens de controles ter plaatse die door deskundigen van de Commissie worden verricht, waarbij deze worden vergezeld door deskundigen van de lidstaten die door de Commissie zijn aangewezen; dat deze deskundigen, wier reis- en verblijfkosten worden vergoed, aan bepaalde verplichtingen zijn onderworpen; Overwegende dat het na de controles ter plaatse noodzakelijk is ervoor zorg te dragen dat de lidstaten over de resultaten ervan worden ingelicht en om in overeenstemming met de communautaire wetgeving adequate maatregelen voor te stellen; Overwegende dat ter wille van de transparantie het Europees Parlement, de consumenten en de producenten binnen de grenzen van het Verdrag, en met name met inachtneming van de geheimhoudingsplicht uit hoofde van artikel 214 ervan, over de bevindingen bij de controles ter plaatse en over de naar aanleiding daarvan aanbevolen maatregelen dienen te worden ingelicht; Overwegende dat op grond van de Overeenkomst van de Wereldhandelsorganisatie inzake sanitaire en fytosanitaire maatregelen, inzonderheid artikel 8 en bijlage C, punt 1, onder d), het vertrouwelijke karakter van informatie die voortvloeit uit de toepassing van controle-, inspectie- en goedkeuringsprocedures, op zodanige wijze moet worden geëerbiedigd dat de legitieme handelsbelangen worden beschermd; Overwegende dat Beschikking 97/134/EG van de Commissie (7) duidelijkheidshalve dient te worden ingetrokken; Overwegende dat de in deze beschikking vervatte maatregelen in overeenstemming zijn met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 1. Deze beschikking behelst enige bepalingen inzake de door deskundigen van de Commissie, die door deskundigen van de lidstaten worden vergezeld, in derde landen op veterinair gebied uitgevoerde controles ter plaatse. Voor de doeleinden van deze beschikking wordt onder \"controles ter plaatse op veterinair gebied\", hierna \"controles\" genoemd, verstaan, nazicht- (\"audits\") en inspectiemaatregelen die nodig zijn om ervoor zorg te dragen dat, onverminderd de controle op de toepassing van de geldende veterinaire wetgeving, de door derde landen ten aanzien van de omstandigheden op het gebied van de productie en ten aanzien van het in de handel brengen geboden garanties op het gebied van volksgezondheid, gezondheid van dieren en de bescherming van dieren minstens als gelijkwaardig aan die in de Gemeenschap kunnen worden beschouwd. 2. De controles moeten met name mogelijk maken om overeenkomstig de betrokken wetgeving het volgende vast te stellen of te wijzigen: - de lijst van derde landen of van delen van die landen vanwaaruit de lidstaten invoer zullen toestaan; - de voor elk derde land specifieke invoervoorwaarden, met inbegrip van het gezondheidscertificaat waarvan elke voor de Gemeenschap bestemde zending vergezeld moet gaan; - de lijst van inrichtingen vanwaaruit de lidstaten invoer zullen toestaan. 3. De bepalingen van deze beschikking gelden onverminderd die van tussen de Europese Gemeenschap en derde landen gesloten overeenkomsten inzake op de handel in levende dieren en in dierlijke producten toepasselijke sanitaire maatregelen. Artikel 2 1. De Commissie stelt voor de betrokken wetgeving en de betrokken derde landen een algemeen controleprogramma op dat zij voor een gedachtewisseling aan het Permanent Veterinair Comité voorlegt. Het algemeen programma bevat gegevens over de inhoud en de frequentie van de door de Commissie in het kader van controles te ondernemen maatregelen. 2. De Commissie kan, na raadpleging van de lidstaten in het kader van het Permanent Veterinair Comité, bepaalde controles uitstellen of vervroegen of bijkomende controles verrichten wanneer zij dat, met name om gezondheidsredenen of op grond van de resultaten van eerder uitgevoerde controles, nodig acht. Artikel 3 1. De deskundigen van de Commissie kunnen tijdens de controles door een of meer overeenkomstig lid 2 in een lijst opgenomen deskundigen van een of meer lidstaten worden vergezeld. 2. Elke lidstaat draagt aan de Commissie ten minste twee deskundigen voor met specifieke expertise op met name genoemde vakgebieden en deelt haar hun naam, specialisatie, juiste officiële adres, telefoon- en faxnummer mede. De Commissie houdt een lijst van deze deskundigen bij en raadpleegt de bevoegde autoriteit van de lidstaat van de deskundige alvorens deze laatste uit te nodigen de deskundigen van de Commissie tijdens de in lid 1 bedoelde controles te vergezellen. Indien een lidstaat van oordeel is dat een van de door hem voorgedragen deskundigen niet langer in de lijst behoort te zijn opgenomen, stelt hij de Commissie daarvan in kennis. Indien het aantal deskundigen hierdoor kleiner wordt dan het vereiste minimumaantal, draagt de lidstaat een of meer vervangers aan de Commissie voor. Artikel 4 1. Tijdens de controles houdt (houden) de deskundige(n) van een of meer lidstaten die door de Commissie is (zijn) aangewezen om haar deskundigen te vergezellen, zich aan de administratieve instructies van de Commissie. De gegevens die de deskundige(n) van de lidsta(a)t(en) tijdens de controles heeft (hebben) verkregen, respectievelijk de conclusies waartoe deze is (zijn) gekomen, mogen in geen geval voor persoonlijke doeleinden worden gebruikt, noch mag daaraan bekendheid worden gegeven aan niet tot de bevoegde diensten van de Commissie of van de lidstaten behorende personen. 2. De reis- en verblijfkosten die de door de Commissie aangewezen deskundige(n) van de lidsta(a)t(en) hebben gedragen, worden vergoed overeenkomstig de voorschriften van de Commissie inzake de reis- en verblijfkosten van niet tot haar personeel behorende personen die door haar met een opdracht als deskundige worden belast. Artikel 5 Zodra de controles zijn beëindigd, stellen de deskundigen van de Commissie het derde land mondeling van hun bevindingen in kennis en, in voorkomend geval, van de door hen noodzakelijk geachte corrigerende maatregelen alsmede van de mate van spoedeisendheid daarvan. Binnen 20 werkdagen bevestigt de Commissie de resultaten van de controles in een schriftelijk verslag, mits bijkomende gegevens waarvan tijdens de controles is gevraagd maar die toen niet beschikbaar waren, zijn ontvangen. In geval van nood evenwel, of indien tijdens de controle ter plaatse een aanmerkelijk risico voor de gezondheid is vastgesteld, wordt het derde land zo spoedig mogelijk en in ieder geval binnen tien werkdagen na afloop van de controleopdracht over de bevindingen daarvan in een schriftelijk verslag ingelicht. Bij het verschaffen van inlichtingen over de bevindingen van controleopdrachten neemt de Commissie met name de vereisten van artikel 214 van het Verdrag in acht. Deze bepalingen laten de bevoegdheid van de Commissie om krachtens de bepalingen van de communautaire wetgeving op veterinair gebied voorlopige beschermingsmaatregelen te treffen, onverlet. Artikel 6 1. In het kader van het Permanent Veterinair Comité stelt de Commissie de lidstaten door middel van schriftelijke verslagen van de bevindingen van de in elk derde land verrichte controles en van de naar aanleiding daarvan aanbevolen maatregelen in kennis. In deze verslagen wordt, in voorkomend geval en indien de betrokken wetgeving daarin voorziet, vermeld of: - een van de in artikel 1, lid 2, eerste streepje, bedoelde lijsten dient te worden gewijzigd; - de in artikel 1, lid 2, tweede streepje, bedoelde invoervoorwaarden dienen te worden vastgesteld of gewijzigd; - de in artikel 1, lid 2, derde streepje, bedoelde lijst van inrichtingen moet worden vastgesteld of gewijzigd. De Commissie stelt het Europees Parlement van deze bevindingen en aanbevelingen in kennis. De Commissie stelt deze bevindingen en aanbevelingen tevens regelmatig voor het publiek beschikbaar. 2. Wanneer de Commissie en de lidstaten de in dit artikel bedoelde acties ondernemen, nemen zij met name de vereisten van artikel 214 van het Verdrag in acht. Artikel 7 Vóór 31 december 1998 worden de bepalingen van deze beschikking opnieuw bezien aan de hand van een aan de lidstaten gericht verslag van de Commissie. Artikel 8 Beschikking 97/134/EG wordt ingetrokken. Artikel 9 Deze beschikking is gericht tot de lidstaten. Gedaan te Brussel, 4 februari 1998. Voor de Commissie Emma BONINO Lid van de Commissie (1) PB L 55 van 8. 3. 1971, blz. 23. (2) PB L 125 van 23. 5. 1996, blz. 10. (3) PB L 279 van 30. 9. 1986, blz. 55. (4) PB L 62 van 15. 3. 1993, blz. 38. (5) PB L 113 van 30. 4. 1997, blz. 9. (6) PB L 340 van 31. 12. 1993, blz. 21. (7) PB L 51 van 21. 2. 1997, blz. 54.",
  "source": "EUR LEX"
}