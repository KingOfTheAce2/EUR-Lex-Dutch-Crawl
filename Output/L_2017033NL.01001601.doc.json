{
  "url": "http://www.w3.org/1999/xhtml\"><!--",
  "content": "L_2017033NL.01001601.xml 8.2.2017 NL Publicatieblad van de Europese Unie L 33/16 UITVOERINGSVERORDENING (EU) 2017/209 VAN DE COMMISSIE van 2 februari 2017 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 februari 2017. Voor de Commissie, namens de voorzitter, Stephen QUEST Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Drie artikelen die samen zijn verpakt voor de verkoop in het klein: a) een blocnote die bestaat uit ongeveer 75 blanco vellen papier (het achterste vel bevat contactgegevens van de verkooppunten waar nieuwe blocnotes verkregen kunnen worden) met afmetingen van ongeveer 8 × 14 cm. De vellen zijn bovenaan vastgelijmd en zijn geperforeerd zodat afzonderlijke vellen kunnen worden afgescheurd. De achterkant en een klein deel van de voorkant zijn bedekt met karton; b) een houder voor de blocnote met afmetingen van ongeveer 32 × 10 cm die is vervaardigd van kunststof in vellen en vanbinnen is verstevigd met karton. Het kartonnen deel van de blocnote is in een inkeping in de houder geplaatst. De houder, die over de blocnote kan worden gevouwen, heeft ook een bergvakje van doorzichtige kunststof in het bovenste deel en een lus van elastische textielstof waarin een kogelpen geplaatst kan worden; c) een dunne kogelpen van kunststof met een lengte van ongeveer 10 cm is in de lus van textiel geplaatst. (Zie afbeelding) ( *1 ) 4820 10 30 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur en de tekst van de GN-codes 4820 , 4820 10  en 4820 10 30 . De artikelen vormen goederen in stellen of assortimenten opgemaakt voor de verkoop in het klein in de zin van algemene regel 3 b). De blocnote heeft de belangrijkste functie wat betreft het gebruik van het assortiment, namelijk voorzien in schrijfpapier voor korte notities of boodschappen. De houder is slechts een soort omhulsel om de blocnote te beschermen tegen vuil en kreuken. Gelet op de objectieve kenmerken (grootte, ontwerp en waarde), vormt de kogelpen van kunststof geen essentieel onderdeel van het assortiment. Een andere pen of een ander potlood kan worden gebruikt om op de blocnote te schrijven. De blocnote verleent het assortiment derhalve zijn wezenlijke karakter. De blocnote wordt ingedeeld onder post 4820 , die zakboekjes en blocnotes van alle soorten omvat (zie de GS-toelichtingen op post 4820 , eerste alinea, punt 1). Het assortiment moet daarom worden ingedeeld onder GN-code 4820 10 30  als zakboekjes, blocnotes, brievenblocs en memorandablocs. ( *1 ) De afbeelding is louter ter informatie.",
  "source": "EUR LEX"
}