{
  "url": "http://www.w3.org/1999/xhtml\">",
  "content": "L_2010336NL.01001501.xml 21.12.2010 NL Publicatieblad van de Europese Unie L 336/15 VERORDENING (EU) Nr. 1227/2010 VAN DE COMMISSIE van 20 december 2010 tot wijziging van Verordening (EG) nr. 1055/2008 tot uitvoering van Verordening (EG) nr. 184/2005 van het Europees Parlement en de Raad, wat de kwaliteitscriteria en de kwaliteitsrapporten voor betalingsbalansstatistieken betreft DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 184/2005 van het Europees Parlement en de Raad van 12 januari 2005 betreffende de communautaire statistiek inzake de betalingsbalans, de internationale handel in diensten en buitenlandse directe investeringen ( 1 ) , en met name artikel 4, lid 3, Overwegende hetgeen volgt: (1) Verordening (EG) nr. 184/2005 stelt een gemeenschappelijk kader vast voor de systematische productie van communautaire statistieken over de betalingsbalans, de internationale handel in diensten en buitenlandse directe investeringen. (2) Verordening (EG) nr. 1055/2008 van de Commissie ( 2 ) stelt de gemeenschappelijke kwaliteitscriteria en de frequentie van de kwaliteitsrapporten voor betalingsbalansstatistieken vast. (3) De gemeenschappelijke kwaliteitscriteria en de frequentie van de kwaliteitsrapporten voor betalingsbalansstatistieken moeten worden aangepast aan de kwaliteitscriteria die zijn neergelegd in artikel 12, lid 1, van Verordening (EG) nr. 223/2009 van het Europees Parlement en de Raad ( 3 ) betreffende de Europese statistiek. (4) Verordening (EG) nr. 1055/2008 moet daarom dienovereenkomstig worden gewijzigd. (5) De in deze verordening vervatte maatregelen zijn in overeenstemming met het advies van het Betalingsbalanscomité, HEEFT DE VOLGENDE VERORDENING VASTGESTELD: Artikel 1 Verordening (EG) nr. 1055/2008 wordt als volgt gewijzigd: 1) Artikel 2 komt als volgt te luiden: „De lidstaten dienen hun kwaliteitsrapport elk jaar uiterlijk op 31 mei in.”. 2) De bijlage wordt vervangen door de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 december 2010. Voor de Commissie De voorzitter José Manuel BARROSO ( 1 ) PB L 35 van 8.2.2005, blz. 23 . ( 2 ) PB L 283 van 28.10.2008, blz. 3 . ( 3 ) PB L 87 van 31.3.2009, blz. 164 . BIJLAGE 1. Inleiding Het kwaliteitsrapport bevat zowel kwantitatieve als kwalitatieve kwaliteitsindicatoren. De Commissie (Eurostat) verstrekt voor elke lidstaat de op basis van de ingediende gegevens berekende resultaten van de kwantitatieve indicatoren. De lidstaten interpreteren en becommentariëren deze resultaten in het licht van hun verzamelmethoden. 2. Tijdschema — Elk jaar aan het einde van het eerste kwartaal verstrekt de Commissie (Eurostat) de lidstaten ontwerpdocumenten voor de kwaliteitsrapporten, die zijn gebaseerd op de in het jaar ervoor ingezonden gegevens en die al gedeeltelijk zijn ingevuld met de meeste kwantitatieve indicatoren en met andere informatie waarover de Commissie (Eurostat) beschikt. — Elk jaar dienen de lidstaten binnen twee maanden na ontvangst van het reeds gedeeltelijk ingevulde kwaliteitsrapport en uiterlijk op 31 mei het ingevulde kwaliteitsrapport bij de Commissie (Eurostat) in. 3. Kwaliteitscriteria Het kwaliteitsrapport bevat kwantitatieve en kwalitatieve indicatoren voor alle in artikel 12, lid 1, van Verordening (EG) nr. 223/2009 omschreven kwaliteitscriteria.",
  "source": "EUR LEX"
}