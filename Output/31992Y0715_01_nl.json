{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992Y0715(01):NL:HTML\">",
  "content": "EUR-Lex - 31992Y0715(01) - NL Avis juridique important | 31992Y0715(01) Resolutie van de Raad van 17 juni 1992 betreffende industriële samenwerking met derde landen Publicatieblad Nr. C 178 van 15/07/1992 blz. 0001 - 0003 RESOLUTIE VAN DE RAAD van 17 juni 1992 betreffende industriële samenwerking met derde landen (92/C 178/01) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gezien de door de Raad op 26 november 1990 goedgekeurde mededeling van de Commissie over het industriebeleid in een door concurrentie gekenmerkte open context, Gezien de mededeling van de Commissie aan de Raad en het Europese Parlement  \"De ontwikkeling van de industriële samenwerking met de landen van Midden- en Oost-Europa en de onafhankelijke Staten van de voormalige Sowjetunie\", Gezien de werkzaamheden van de Interministeriële Conferentie van Lissabon van 20 maart 1992 over de industriële samenwerking met de partners van de Gemeenschap en meer in het bijzonder de partners in Oost-Europa, Afrika en Latijns-Amerika, 1.  Overwegende dat de samenwerking tussen het bedrijfsleven van de Gemeenschap en van derde landen in haar verschillende vormen een doeltreffend middel is voor de versterking van het concurrentievermogen van de ondernemingen, met name door gebruik te  maken van de complementariteit en de wederzijdse comparatieve voordelen alsmede door uitbreiding van de markten; 2. Overwegende dat de industriële samenwerking wel gelegen komt in de context van de huidige internationale conjunctuur en gezien moet worden in de nieuwe door de Top van Maastricht aangeduide context, met een Europa van de Gemeenschap dat zich op het  wereldtoneel doet gelden als factor van stabiliteit en ontwikkeling; 3. Overwegende dat de ontwikkeling van de industriële samenwerking gebaseerd moet zijn op toepassing van het subsidiariteitsbeginsel, hetgeen behelst -  dat de overheid een gunstig klimaat voor de industriële samenwerking dient te bevorderen en te ontwikkelen, - dat het bedrijfsleven gebruik dient te maken van de geboden kansen en in een systeem van open en concurrerende markten banden van samenwerking dient te leggen; 4. Overwegende dat de voltooiing van de interne markt eind 1992 en de versterkte interpenetratie van de economieën van de Lid-Staten die daarvan het gevolg is ook nieuwe mogelijkheden biedt voor samenwerking met derde landen, waarbij blijkt dat  \"Europa  als industriële partner\", openstaat voor de rest van de wereld; 5. Overwegende dat de ervaring die de Gemeenschap heeft opgedaan bij de opbouw van de interne markt, bij voorbeeld op het gebied van harmonisatie van de wetgevingen en totstandbrenging van een gunstig klimaat voor de samenwerking tussen ondernemingen in  een open en door concurrentie gekenmerkte context, ook een voordeel is voor de ontwikkeling van deze samenwerking; 6. Overwegende dat de Gemeenschap een wezenlijke rol moet spelen bij de samenwerking met de landen met een overgangseconomie en met de ontwikkelingslanden, met name door een gunstig ondernemingsklimaat te scheppen en door steun te verlenen aan de  verschillende vormen van samenwerking tussen de ondernemingen, NEEMT DE VOLGENDE RESOLUTIE AAN: DE RAAD 1.  neemt met voldoening kennis van de mededeling van de Commissie van 13 maart 1992 over de ontwikkeling van de industriële samenwerking met de landen van Midden- en Oost-Europa en de onafhankelijke Staten van de voormalige Sowjetunie, waarmee gevolg  is gegeven aan het door de Raad tijdens de bespreking van de vorige mededeling van 12 juli 1990  \"Industriële samenwerking met Midden- en Oost-Europa - elementen voor een grotere samenwerking\"  gedane verzoek, 2. onderschrijft de in dit document aangegeven algemene aanpak en beleidslijnen. DE RAAD VERZOEKT DE COMMISSIE 1.  de industriële samenwerking met de landen van Midden- en Oost-Europa en de onafhankelijke Staten van de voormalige Sowjetunie voort te zetten overeenkomstig de beleidslijnen in de mededelingen van de Commissie van 12 juli 1990 en 13 maart 1992,  waarin wordt gepleit voor horizontale maatregelen en toepassing ervan in een sectorieel kader, namelijk a)  meer steun voor de ontwikkeling van een passend juridisch en bestuursrechtelijk kader voor de activiteiten van de ondernemingen op gebieden zoals het vennootschapsrecht, de boekhouding, het mededingings- en fiscaal recht - essentiële elementen om  een vertrouwenwekkend klimaat voor het bedrijfsleven te scheppen; b) aanpassing van de normen en evaluatieprocedures aan die welke in de Gemeenschap gelden; c) initiatieven ter verbetering van de doorzichtigheid, met name wat betreft de toelatingsvoorwaarden voor beleggers, de economische informatie en de vooruitzichten voor de ontwikkeling van de markten; d) intensivering van de maatregelen, met name door middel van technische bijstand, ter ondersteuning van de herstructurering en modernisering van de industrie en van de oprichting van ondernemingen, waarbij mede rekening wordt gehouden met de situatie  van de markten op Europees niveau; e) de ontwikkeling van opleidingsacties, waaronder bijstand voor het beheer van ondernemingen; f) ondersteuning van de ontwikkeling van beroepsorganisaties, structuren voor contacten alsook organisatie van sectorale ontmoetingen; g) meer steun voor de industriële samenwerking tussen bedrijven; bijzondere aandacht moet uitgaan naar de kleine en middelgrote ondernemingen (KMO's) via het financiële mechanisme dat is ingevoerd voor gezamenlijke ondernemingen (JOPP-programma),  informatie- en contactnetwerken (BC-Net, Contactbureau voor ondernemingen en Euro Info Centres) en andere initiatieven voor contacten tussen ondernemingen (zoals beurzen of ontmoetingen); h) inaanmerkingneming van de milieuaspecten bij de samenwerkingsacties en technische bijstand op dit gebied alsook op energiegebied, met inbegrip van de veiligheid in de civiele nucleaire sector; i) een aanpak van de technische bijstand aan de onafhankelijke Staten van de voormalige Sowjetunie die het mogelijk maakt meer initiatieven te ontplooien op het gebied van industriële herstructurering en samenwerking; 2. in bilateraal of regionaal verband de samenwerking te ontwikkelen tussen de  \"Gemeenschap als industriële partner\" en de andere derde landen die de Gemeenschap bij hun industriële ontwikkeling moet helpen, met name de landen waarmee de Gemeenschap  van oudsher op historische of culturele gronden nauwere betrekkingen onderhoudt; in dit licht, ten volle rekening houdend met de specifieke kenmerken van de betrokken landen, haar steunmaatregelen voort te zetten die op het gebied van de industrie met  name bijdragen tot a) het bevorderen van de ontwikkeling van een bedrijfscultuur en het stimuleren van het particulier initiatief; b) het verbeteren van de raamvoorwaarden voor het toelaten van investeringen en van de doorzichtigheid voor investeerders; c) het bevorderen van de verspreiding van gespecialiseerde informatie voor KMO's, zodat zij de bestaande samenwerkingsmogelijkheden beter kunnen benutten; d) het vergemakkelijken van de oprichting van gezamenlijke ondernemingen; e) het bevorderen van de openstelling van de markten in het kader van de evenwichtige ontwikkeling van de internationale markten en van de naleving van de voorschriften voor de internationale handel; f) het integreren van het milieuaspect en bijdragen tot een oplossing van de specifieke problemen op dit gebied; g) versterking van de geïntegreerde acties op het gebied van technische bijstand en opleiding, met name inzake beheer en technologie alsmede acties ter ondersteuning van de initiatieven voor intermediaire netwerken die door het bedrijfsleven worden  opgericht ter bevordering van de samenwerking op basis van het wederzijds belang; 3. met het oog daarop de verschillende door de Gemeenschap ingevoerde instrumenten ten volle te benutten en in de overeenkomsten die met derde landen in overgang of in ontwikkeling worden gesloten, een bijzonder accent te leggen op de tenuitvoerlegging  van de industriële samenwerking, die bijdraagt tot hun ontwikkeling en tot hun integratie in de wereldeconomie.",
  "source": "EUR LEX"
}