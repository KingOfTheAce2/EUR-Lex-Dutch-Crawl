{
  "url": "http://www.w3.org/1999/xhtml\">",
  "content": "L_2010341NL.01000101.xml 23.12.2010 NL Publicatieblad van de Europese Unie L 341/1 VERORDENING (EU) Nr. 1248/2010 VAN DE COMMISSIE van 21 december 2010 tot opening, voor 2011, van een tariefcontingent voor de invoer in de Europese Unie van bepaalde goederen van oorsprong uit Noorwegen, die zijn verkregen door verwerking van in Verordening (EG) nr. 1216/2009 van de Raad bedoelde landbouwproducten DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1216/2009 van de Raad van 30 november 2009 tot vaststelling van de handelsregeling voor bepaalde, door verwerking van landbouwproducten verkregen goederen ( 1 ) , en met name artikel 7, lid 2, Gezien Besluit 2004/859/EG van de Raad van 25 oktober 2004 betreffende de sluiting van een Overeenkomst in de vorm van een briefwisseling tussen de Europese Gemeenschap en het Koninkrijk Noorwegen over protocol nr. 2 bij de bilaterale vrijhandelsovereenkomst tussen de Europese Economische Gemeenschap en het Koninkrijk Noorwegen ( 2 ) , en met name artikel 3, Overwegende hetgeen volgt: (1) Protocol nr. 2 bij de bilaterale vrijhandelsovereenkomst tussen de Europese Economische Gemeenschap en het Koninkrijk Noorwegen ( 3 ) en protocol nr. 3 bij de EER-overeenkomst ( 4 ) bevatten de handelsregelingen tussen de overeenkomstsluitende partijen voor bepaalde landbouwproducten en verwerkte landbouwproducten. (2) Protocol nr. 3 bij de EER-overeenkomst, zoals gewijzigd bij Besluit 138/2004 van het Gemengd Comité van de EER ( 5 ) , voorziet in een nultarief voor bepaald water met toegevoegde suiker of andere zoetstoffen, dan wel gearomatiseerd, ingedeeld onder GN-code 2202 10 00, en bepaalde andere alcoholvrije suikerhoudende dranken, ingedeeld onder GN-code ex 2202 90 10. (3) Het nultarief voor dat water en die andere dranken is voor Noorwegen tijdelijk geschorst bij de Overeenkomst in de vorm van een briefwisseling tussen de Europese Gemeenschap en het Koninkrijk Noorwegen over protocol nr. 2 bij de bilaterale vrijhandelsovereenkomst tussen de Europese Economische Gemeenschap en het Koninkrijk Noorwegen ( 6 ) , hierna „de overeenkomst” genoemd, die is goedgekeurd bij Besluit 2004/859/EG. Ingevolge punt IV van het goedgekeurde proces-verbaal van de overeenkomst is de rechtenvrije invoer van de bij de GN-codes 2202 10 00 en ex 2202 90 10 bedoelde goederen van oorsprong uit Noorwegen alleen toegestaan binnen de grenzen van een rechtenvrij contingent, terwijl voor invoer buiten dat contingent een invoerrecht moet worden betaald. (4) Bij Verordening (EU) nr. 1255/2009 van de Commissie ( 7 ) is de tijdelijke schorsing van de vrijstelling van rechten voor de periode van 1 januari tot en met 31 december 2010 voor de invoer in de Unie van het water en de dranken in kwestie ingetrokken. (5) Voor het water en de dranken in kwestie moet nu het tariefcontingent voor 2011 worden geopend. Het laatste jaarlijkse contingent voor die producten werd voor 2009 bij Verordening (EG) nr. 89/2009 van de Commissie ( 8 ) geopend. Aangezien geen jaarlijks contingent voor 2010 werd geopend, blijft het contingent hetzelfde als voor 2009. (6) Verordening (EEG) nr. 2454/93 van de Commissie van 2 juli 1993 houdende vaststelling van enkele bepalingen ter uitvoering van Verordening (EEG) nr. 2913/92 van de Raad tot vaststelling van het communautair douanewetboek ( 9 ) bevat voorschriften voor het beheer van tariefcontingenten. Het bij deze verordening geopende tariefcontingent moet overeenkomstig die voorschriften worden beheerd. (7) De in deze verordening vervatte maatregelen zijn in overeenstemming met het advies van het Comité van beheer voor horizontale vraagstukken inzake het handelsverkeer in niet onder bijlage I vallende verwerkte landbouwproducten, HEEFT DE VOLGENDE VERORDENING VASTGESTELD: Artikel 1 1.   Van 1 januari tot en met 31 december 2011 is het in de bijlage vastgestelde tariefcontingent van de Unie onder de daarin vermelde voorwaarden geopend voor de in die bijlage opgenomen goederen van oorsprong uit Noorwegen. 2.   Voor de in de bijlage genoemde goederen gelden de wederzijds toepasselijke oorsprongsregels, die zijn opgenomen in protocol nr. 3 bij de bilaterale vrijhandelsovereenkomst tussen de Europese Economische Gemeenschap en het Koninkrijk Noorwegen. 3.   Voor ingevoerde hoeveelheden die de omvang van het contingent te boven gaan, geldt een preferentieel recht van 0,047 EUR/liter. Artikel 2 Het in artikel 1, lid 1, bedoelde tariefcontingent van de Unie wordt door de Commissie beheerd overeenkomstig de artikelen 308 bis, 308 ter en 308 quater van Verordening (EEG) nr. 2454/93. Artikel 3 Verordening (EU) nr. 1255/2009 wordt ingetrokken. Artikel 4 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2011. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 december 2010. Voor de Commissie De voorzitter José Manuel BARROSO ( 1 ) PB L 328 van 15.12.2009, blz. 10 . ( 2 ) PB L 370 van 17.12.2004, blz. 70 . ( 3 ) PB L 171 van 27.6.1973, blz. 2 . ( 4 ) PB L 22 van 24.1.2002, blz. 34 . ( 5 ) PB L 342 van 18.11.2004, blz. 30 . ( 6 ) PB L 370 van 17.12.2004, blz. 72 . ( 7 ) PB L 338 van 19.12.2009, blz. 18 . ( 8 ) PB L 25 van 29.1.2009, blz. 14 . ( 9 ) PB L 253 van 11.10.1993, blz. 1 . BIJLAGE Tariefcontingent voor 2011 voor de invoer in de Europese Unie van goederen van oorsprong uit Noorwegen Volgnr. GN-code Productomschrijving Omvang van het jaarlijkse contingent voor 2011 Recht dat van toepassing is binnen het contingent Recht dat van toepassing is buiten het contingent 09.0709 2202 10 00 Water, mineraalwater en spuitwater daaronder begrepen, met toegevoegde suiker of andere zoetstoffen, dan wel gearomatiseerd 17,303 miljoen liter Vrijstelling 0,047 EUR/liter Ex22029010 Andere alcoholvrije suikerhoudende dranken (sacharose of invertsuiker)",
  "source": "EUR LEX"
}