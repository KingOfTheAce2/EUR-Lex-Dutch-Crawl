{
  "url": "http://www.w3.org/1999/xhtml\">",
  "content": "L_2015275NL.01002401.xml 20.10.2015 NL Publicatieblad van de Europese Unie L 275/24 BESLUIT (EU) 2015/1869 VAN HET EUROPEES PARLEMENT EN DE RAAD van 6 oktober 2015 betreffende de beschikbaarstelling van middelen uit het Europees fonds voor aanpassing aan de globalisering (aanvraag EGF/2015/003 BE/Ford Genk, ingediend door België) HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 1309/2013 van het Europees Parlement en de Raad van 17 december 2013 betreffende het Europees fonds voor aanpassing aan de globalisering (2014-2020) en tot intrekking van Verordening (EG) nr. 1927/2006 ( 1 ) , en met name artikel 15, lid 4, Gezien het Interinstitutioneel Akkoord van 2 december 2013 tussen het Europees Parlement, de Raad en de Commissie betreffende de begrotingsdiscipline, de samenwerking in begrotingszaken en een goed financieel beheer ( 2 ) , en met name punt 13, Gezien het voorstel van de Commissie, Overwegende hetgeen volgt: (1) Het Europees fonds voor aanpassing van de globalisering (EFG) is opgericht om steun te verlenen aan werknemers die werkloos zijn geworden en aan zelfstandigen die hun werkzaamheden hebben beëindigd, als gevolg van uit de globalisering voortvloeiende grote structurele veranderingen in de wereldhandelspatronen, doordat de in Verordening (EG) nr. 546/2009 behandelde wereldwijde financiële en economische crisis aanhoudt, of door een nieuwe wereldwijde financiële en economische crisis, en hen te helpen om op de arbeidsmarkt terug te keren. (2) Zoals vastgesteld in artikel 12 van Verordening (EU, Euratom) nr. 1311/2013 van de Raad, mag het EFG het jaarlijks maximumbedrag van 150 miljoen EUR (in prijzen van 2011) niet overschrijden ( 3 ) . (3) Op 24 maart 2015 heeft België aanvraag EFG/2015/003 BE/Ford Genk ingediend voor een financiële bijdrage uit het EFG, na het ontslag bij en de beëindiging van de activiteiten (hierna „de ontslagen”) bij Ford Genk en 11 leveranciers en producenten lager in de keten. België heeft overeenkomstig artikel 8, lid 3, van Verordening (EU) nr. 1309/2013 aanvullende gegevens verstrekt. Die aanvraag voldoet aan de voorwaarden voor een financiële bijdrage uit het EFG als vastgesteld in artikel 13 van Verordening (EU) nr. 1309/2013. (4) Er moeten dan ook middelen uit het EFG beschikbaar worden gesteld om te voorzien in een financiële bijdrage van 6 268 564 EUR voor de door België ingediende aanvraag. (5) Teneinde zo snel mogelijk middelen uit het EFG ter beschikking te stellen, moet dit besluit van toepassing zijn vanaf de datum waarop het wordt vastgesteld, HEBBEN HET VOLGENDE BESLUIT VASTGESTELD: Artikel 1 Ten laste van de algemene begroting van de Europese Unie voor het begrotingsjaar 2015 wordt een bedrag van 6 268 564 EUR aan vastleggings- en betalingskredieten beschikbaar gesteld uit het Europees Fonds voor aanpassing aan de globalisering. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Het is van toepassing vanaf 6 oktober 2015. Gedaan te Straatsburg, 6 oktober 2015. Voor het Europees Parlement De voorzitter M. SCHULZ Voor de Raad De voorzitter N. SCHMIT ( 1 ) PB L 347 van 20.12.2013, blz. 855 . ( 2 ) PB C 373 van 20.12.2013, blz. 1 . ( 3 ) Verordening (EU, Euratom) nr. 1311/2013 van de Raad van 2 december 2013 tot bepaling van het meerjarig financieel kader voor de jaren 2014-2020 ( PB L 347 van 20.12.2013, blz. 884 ).",
  "source": "EUR LEX"
}