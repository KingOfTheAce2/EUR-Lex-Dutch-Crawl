{
  "url": "http://www.w3.org/1999/xhtml\">",
  "content": "L_2019008NL.01003001.xml 10.1.2019 NL Publicatieblad van de Europese Unie L 8/30 UITVOERINGSBESLUIT (GBVB) 2019/29 VAN DE RAAD van 9 januari 2019 tot uitvoering van Besluit (GBVB) 2017/1775 betreffende beperkende maatregelen in het licht van de situatie in Mali DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit (GBVB) 2017/1775 van de Raad van 28 september 2017 betreffende beperkende maatregelen in het licht van de situatie in Mali ( 1 ) , en met name artikel 3, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 28 september 2017 Besluit (GBVB) 2017/1775 vastgesteld. (2) Op 20 december 2018 heeft het bij punt 9 van VNVR-Resolutie 2374 (2017) ingestelde Sanctiecomité van de Verenigde Naties drie personen toegevoegd aan de lijst van personen die zijn onderworpen aan een reisverbod als bedoeld in de punten 1 tot en met 3 van Resolutie 2374 (2017). (3) De bijlage bij Besluit (GBVB) 2017/1775 moet dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit (GBVB) 2017/1775 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 9 januari 2019. Voor de Raad De voorzitter G. CIAMBA ( 1 ) PB L 251 van 29.9.2017, blz. 23 . BIJLAGE A.   Lijst van personen als bedoeld in artikel 1, lid 1 1. Ahmoudou AG ASRIW (alias: a) Amadou Ag Isriw; b) Ahmedou; c) Ahmadou; d) Isrew; e) Isereoui; f) Isriou) Geboortedatum: 1 januari 1982 Nationaliteit: Mali Adres: a) Mali; b) Amassine, Mali (vorige locatie) Datum plaatsing op de VN-lijst: 20 december 2018 Overige informatie: Geslacht: mannelijk. Mogelijk in oktober 2016 gearresteerd in Niger. Webpagina: https://www.youtube.com/channel/UCu2efaIUosqEu1HEBs2zJIw Aanvullende informatie Ahmoudou Ag Asriw is uit hoofde van de punten 1 en 3 van Resolutie 2374 (2017) op 20 december 2018 op de lijst geplaatst omdat hij deelneemt aan vijandelijkheden die een inbreuk vormen op het akkoord; en omdat hij handelt voor, namens of op aanwijzing van of anderszins steun verleent aan personen en entiteiten die in punt 8, onder a) en b), van Resolutie 2374 (2017) worden bedoeld, onder meer met de opbrengsten van georganiseerde misdaad, zoals de productie van en de handel in verdovende middelen en precursoren ervan die afkomstig zijn uit of worden vervoerd via Mali, mensenhandel en migrantensmokkel, wapenhandel en -smokkel alsmede de illegale handel in cultuurgoederen. Ahmoudou Ag Asriw is een hooggeplaatste commandant van de Groupe autodéfense touareg Imghad et alliés (GATIA) en is zeker sinds oktober 2016 betrokken geweest bij het aanvoeren van drugskonvooien in het noorden van Mali. Voorts is hij betrokken geweest bij schendingen van het staakt-het-vuren in de regio Kidal in juli 2017 en april 2018. In april 2018 voerde Asriw samen met een lid van de Mouvement arabe de l'Azawad (MAA) een konvooi aan dat vier ton cannabishars uit Tabankort naar Niger smokkelde, via Ammasine en de regio Kidal. Het konvooi werd aangevallen door leden van de Coordination des Mouvements de l'Azawad en onbekende aanvallers uit Niger. Tijdens de schermutselingen die daarop volgden, werden drie strijders gedood. Als zodanig heeft Asriw, geïnspireerd door de strijd om drugskonvooien, deelgenomen aan vijandelijkheden die een inbreuk vormen op het akkoord van 2015 voor vrede en verzoening in Mali. Zijn betrokkenheid bij drugshandel draagt vrijwel zeker bij tot de financiering van zijn militaire operaties en schendingen van het staakt-het-vuren. 2. Mahamadou AG RHISSA (alias: Mohamed Talhandak) Geboortedatum: 1 januari 1983 Nationaliteit: Mali Adres: Kidal, Mali Datum plaatsing op de VN-lijst: 20 december 2018 Overige informatie: Geslacht: mannelijk. Op 1 oktober 2017 zijn Franse troepen zijn huis binnengevallen en hebben ze Ag Rhissa en zes gezinsleden gearresteerd. Aanvullende informatie Mahamadou Ag Rhissa is uit hoofde van de punten 1 en 3 van Resolutie 2374 (2017) op 20 december 2018 op de lijst geplaatst omdat hij maatregelen heeft genomen die de uitvoering van het akkoord belemmeren, of belemmeren door langdurige vertraging, of bedreigen; omdat hij handelt voor, namens of op aanwijzing van of anderszins steun verleent aan personen en entiteiten die in punt 8, onder a) en b), van Resolutie 2374 (2017) worden bedoeld, onder meer met de opbrengsten van georganiseerde misdaad, zoals de productie van en de handel in verdovende middelen en precursoren ervan die afkomstig zijn uit of worden vervoerd via Mali, mensenhandel en migrantensmokkel, wapenhandel en -smokkel alsmede de illegale handel in cultuurgoederen; en omdat hij betrokken is bij het plannen, aansturen of plegen van daden in Mali die een schending zijn van het internationaal recht inzake de mensenrechten of het internationaal humanitair recht, al naargelang, of een inbreuk zijn op of een schending van de mensenrechten (inclusief daden die gericht zijn tegen burgers, met inbegrip van vrouwen en kinderen), in de vorm van het plegen van gewelddaden waaronder moord, verminking, foltering of verkrachting of ander seksueel geweld, ontvoering, gedwongen verdwijning, gedwongen ontheemding en aanvallen op scholen, ziekenhuizen, religieuze locaties, of plaatsen waar burgers hun toevlucht zoeken. Mahamadou Ag Rhissa, alias Mohamed Talhandak, is een invloedrijke zakenman in de regio Kidal en lid van de Haut conseil pour l'unicité de l'Azawad (HCUA). In 2016 vertegenwoordigde hij de Coordination des mouvements de l'Azawad (CMA) tijdens ontmoetingen in Bamako die in het teken stonden van de uitvoering van het akkoord van 2015 voor vrede en verzoening. Ag Rhissa werd steeds belangrijker voor de benzinesmokkel tussen Algerije en de regio Kidal, en verwierf de controle over de migrantensmokkel via het grensstadje Talhandak. Migranten getuigden over de wanpraktijken van Ag Rhissa, zoals dwangarbeid, lijfstraffen en opsluiting. Ag Rhissa heeft de seksuele uitbuiting van ten minste twee vrouwen gefaciliteerd, die pas na de betaling van CFA 150 000-175 000 (300-350 USD) werden vrijgelaten. Op 1 oktober 2017 vielen troepen van operatie Barkhane twee van Ag Rhissa's huizen in de regio Kidal binnen op verdenking van banden met terroristische netwerken. Ag Rhissa werd kort gearresteerd. Op 4 november 2017 nam hij naar verluidt deel aan een bijeenkomst van een terroristische gewapende groepering in het grensgebied tussen Mali en Algerije. Als officieel vertegenwoordiger van de CMA in het vredesproces vormt de betrokkenheid van Ag Rhissa bij terrorisme, georganiseerde misdaad en mensenrechtenschendingen een bedreiging voor de uitvoering van het akkoord en een aantasting van de geloofwaardigheid van de HCUA als onderhandelingspartner. 3. Mohamed OUSMANE MOHAMEDOUNE (alias: a) Ousmane Mahamadou; b) Mohamed Ousmane) Titel: sjeik Geboortedatum: 16 apr. 1972 Geboorteplaats: Mali Nationaliteit: Mali Datum plaatsing op de VN-lijst: 20 dec. 2018 Overige informatie: Geslacht: mannelijk. Fysieke beschrijving: ogen: bruin; haarkleur: zwart. Tel. +223 60360101. Talenkennis: Arabisch en Frans. Bijzondere kenmerken: bril. Aanvullende informatie Mohamed Ousmane Mohamedoune is uit hoofde van de punten 1 en 3 van Resolutie 2374 (2017) op 20 december 2018 op de lijst geplaatst omdat hij maatregelen heeft genomen die de uitvoering van het akkoord belemmeren, of belemmeren door langdurige vertraging, of bedreigen; en omdat hij betrokken is bij de planning, aansturing, sponsoring of uitvoering van aanslagen op: i) de diverse in het akkoord bedoelde entiteiten, met inbegrip van lokale, regionale en nationale instellingen, gezamenlijke patrouilles en de Malinese veiligheidstroepen en strijdkrachten; ii) vredeshandhavers en ander VN- en aanverwant personeel van MINUSMA, zoals leden van het panel van deskundigen; iii) internationale veiligheidstroepen, waaronder de FC-G5S, missies van de Europese Unie en Franse troepen. Mohamed Ousmane Mohamedoune (gekend als Mohamed Ousmane) is de secretaris-generaal van de Coalition pour le Peuple de l'Azawad (CPA), die in 2014 werd opgericht als splintergroep van de Mouvement National de Libération de l'Azawad (MNLA). Mohamed Ousmane nam in juni 2015 de leiding van de CPA over en heeft sinds 2016 verschillende militaire bases en checkpoints opgericht in de regio Timboektoe, met name in Soumpi en Echel. In 2017 en 2018 waren de militaire chef-staf van Mohamed Ousmane en andere gewapende groepen van de CPA betrokken bij dodelijke aanslagen op Malinese veiligheidstroepen en de strijdkrachten in de regio Soumpi. Die aanslagen werden opgeëist door Jamaat Nosrat al Islam wal Muslimin (JNIM), een terroristische groepering die geleid wordt door Iyad Ag Ghali en is opgenomen in de uit hoofde van VNVR-Resoluties 1267/1989/2253 opgestelde en geactualiseerde ISIL/Al Qaida-sanctielijst. Voorts richtte Mohamed Ousmane in 2017 een bredere alliantie van splintergroepen op, de Coalition des Mouvements de l'Entente (CME), die hij zelf voorzat. Mohamed Ousmane organiseerde op 30 april 2018 de eerste bijeenkomst van de CME in Tinaouker (regio Gao), waar hij tot woordvoerder van de CME werd uitgeroepen. Tijdens de oprichtingsbijeenkomst bedreigde de CME in een officiële verklaring de uitvoering van het akkoord voor vrede en verzoening in Mali. De CME was ook betrokken bij belemmeringen die de uitvoering van het akkoord vertraagden. Zo werden de Malinese overheid en de internationale gemeenschap onder druk gezet om de CME te integreren in de verschillende bij het akkoord opgezette mechanismen. B.   Lijst van personen en entiteiten als bedoeld in artikel 2, lid 1",
  "source": "EUR LEX"
}