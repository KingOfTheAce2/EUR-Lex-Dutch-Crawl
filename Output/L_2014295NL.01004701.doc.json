{
  "url": "http://www.w3.org/1999/xhtml\">",
  "content": "L_2014295NL.01004701.xml 11.10.2014 NL Publicatieblad van de Europese Unie L 295/47 UITVOERINGSVERORDENING (EU) Nr. 1069/2014 VAN DE COMMISSIE van 10 oktober 2014 tot afwijking van Verordening (EG) nr. 73/2009 van de Raad, wat de aanhoudperiode voor de zoogkoeienpremie voor 2014 in Spanje betreft DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 73/2009 van de Raad van 19 januari 2009 tot vaststelling van gemeenschappelijke voorschriften voor regelingen inzake rechtstreekse steunverlening aan landbouwers in het kader van het gemeenschappelijk landbouwbeleid en tot vaststelling van bepaalde steunregelingen voor landbouwers, tot wijziging van Verordeningen (EG) nr. 1290/2005, (EG) nr. 247/2006, (EG) nr. 378/2007 en tot intrekking van Verordening (EG) nr. 1782/2003 ( 1 ) , en met name artikel 142, onder r), Overwegende hetgeen volgt: (1) Overeenkomstig artikel 111, lid 2, tweede alinea, van Verordening (EG) nr. 73/2009 kan aan landbouwers een zoogkoeienpremie worden toegekend op voorwaarde dat deze landbouwers gedurende ten minste zes opeenvolgende maanden vanaf de dag waarop de aanvraag voor de zoogkoeienpremie is ingediend, een aantal zoogkoeien op hun landbouwbedrijf houden. Dezelfde verplichting geldt wanneer lidstaten een aanvullende nationale zoogkoeienpremie toekennen op grond van artikel 111, lid 5, van Verordening (EG) nr. 73/2009. (2) Spanje heeft aan de Commissie gemeld dat delen van het land te lijden hebben onder een uitzonderlijke aanhoudende droogte als gevolg van een, vergeleken met het langetermijngemiddelde, ernstig pluviometrisch tekort dat is opgetreden omdat het sinds 1 oktober 2013 gedurende onvoldoende dagen significant heeft geregend. Door deze aanhoudende situatie geraken de weidegronden uitgeput, wordt het beschikbare voeder schaarser en/of slechter van kwaliteit en zijn uiterst penibele economische omstandigheden ontstaan voor landbouwers die in de door de droogte getroffen gebieden zijn gevestigd, daar hele kudde dieren in een extensief systeem houden en de aanhoudperiode als bedoeld in artikel 111, lid 2, tweede alinea, van Verordening (EG) nr. 73/2009 in acht moeten nemen. (3) De noodsituatie als gevolg van deze omstandigheden heeft landbouwers die zoogkoeien houden, in ernstige praktische als specifieke problemen gebracht vanwege de gestegen kosten voor het voederen en drenken van de dieren. Om landbouwers die zoogkoeien houden en in de door de droogte getroffen gebieden gevestigd zijn, de kans te geven hun financiële verbintenissen te blijven nakomen zonder het in artikel 111 van Verordening (EG) nr. 73/2009 bedoelde recht op de zoogkoeienpremie te verliezen, dient de in artikel 111, lid 2, tweede alinea, van die verordening bedoelde duur van de aanhoudperiode te worden ingekort voor aanvraagjaar 2014. (4) Overeenkomstig de data voor indiening van de aanvragen voor de zoogkoeienpremie binnen de door Spanje vastgestelde termijn mag de in artikel 111, lid 2, van Verordening (EG) nr. 73/2009 bedoelde aanhoudperiode ten vroegste op 2 september 2014 en ten laatste op 10 december 2014 eindigen. Om alle betrokken landbouwers van de afwijking te laten profiteren, moet deze verordening met terugwerkende kracht van toepassing zijn. (5) De in deze verordening vervatte maatregelen zijn in overeenstemming met het advies van het Comité voor rechtstreekse betalingen, HEEFT DE VOLGENDE VERORDENING VASTGESTELD: Artikel 1 In afwijking van artikel 111, lid 2, tweede alinea, van Verordening (EG) nr. 73/2009 wordt voor het kalenderjaar 2014 de in die bepaling bedoelde minimale aanhoudperiode ingekort tot vijf opeenvolgende maanden vanaf de dag waarop de aanvraag voor de zoogkoeienpremie is ingediend. De eerste alinea is van toepassing op landbouwers die zijn gevestigd in de Spaanse autonome regio's als vermeld in de bijlage bij de onderhavige verordening. Artikel 2 Deze verordening treedt in werking op de dag van de bekendmaking ervan in het Publicatieblad van de Europese Unie . Zij is van toepassing met ingang van 1 augustus 2014. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 oktober 2014. Voor de Commissie De voorzitter José Manuel BARROSO ( 1 ) PB L 30 van 31.1.2009, blz. 16 . BIJLAGE In artikel 1 bedoelde Spaanse autonome regio's Andalusië Murcia Valencia Aragón Balearen Castilla-La Mancha Castilla y León Catalonië Madrid Extremadura",
  "source": "EUR LEX"
}