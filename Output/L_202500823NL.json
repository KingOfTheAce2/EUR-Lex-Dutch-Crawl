{
  "url": "http://www.w3.org/1999/xhtml\"><!--",
  "content": "L_202500823NL.000101.fmx.xml Publicatieblad van de Europese Unie NL L-serie 2025/823 28.4.2025 BESLUIT (GBVB) 2025/823 VAN DE RAAD van 25 april 2025 betreffende een steunmaatregel in het kader van de Europese Vredesfaciliteit ter ondersteuning van het leger van de Republiek Noord-Macedonië DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, en artikel 41, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Bij Besluit (GBVB) 2021/509 van de Raad ( 1 ) werd de Europese Vredesfaciliteit ( European Peace Facility — EPF) opgericht voor de financiering door de lidstaten van acties van de Unie in het kader van het gemeenschappelijk buitenlands en veiligheidsbeleid (GBVB) die tot doel hebben de vrede te handhaven, conflicten te voorkomen en de internationale veiligheid te versterken op grond van artikel 21, lid 2, punt c), van het Verdrag. De EPF dient op grond van artikel 1, lid 2, van Besluit (GBVB) 2021/509 met name te worden gebruikt voor het financieren van steunmaatregelen zoals acties ter versterking van de capaciteiten op militair en defensiegebied van derde staten en van regionale en internationale organisaties. (2) De Unie zet zich in voor nauwe betrekkingen ter ondersteuning van een sterke, onafhankelijke en welvarende Republiek Noord-Macedonië (“Noord-Macedonië”), op basis van de stabilisatie- en associatieovereenkomst, die in 2001 is ondertekend en in 2004 in werking is getreden, en de toetredingsonderhandelingen met Noord-Macedonië die in 2020 zijn geopend. (3) De Unie erkent het feit dat Noord-Macedonië zijn gemeenschappelijk buitenlands en veiligheidsbeleid heeft afgestemd op het GBVB van de Unie en de bijdrage van Noord-Macedonië aan het gemeenschappelijk veiligheids- en defensiebeleid (GVDB) van de Unie, onder meer door deel te nemen aan GVDB-missies en -operaties en aan de snellereactiemacht van de EU in het kader van de snel inzetbare capaciteit. (4) Op 21 maart 2022 heeft de Unie het strategisch kompas goedgekeurd, met als doel een sterkere en bekwamere veiligheidsverstrekker te worden, onder meer door meer gebruik te maken van de EPF ter ondersteuning van de militaire en defensievermogens van partners. (5) In de verklaring van Brussel van de top EU-Westelijke Balkan van 18 december 2024 hebben de leiders van de Unie en haar lidstaten, in overleg met de leiders van de Westelijke Balkan, bevestigd dat zij vastbesloten zijn om de dialoog en de samenwerking op het gebied van veiligheid en defensie verder te ontwikkelen en te versterken, en om de veiligheid en veerkracht in de regio verder te versterken via de EPF. (6) Op 24 februari 2025 heeft de hoge vertegenwoordiger van de Unie voor buitenlandse zaken en veiligheidsbeleid een verzoek van Noord-Macedonië aan de Unie ontvangen voor een betere uitrusting van het leger van Noord-Macedonië, met bijzondere aandacht voor het lichte-infanteriebataljon. (7) De steunmaatregelen moeten worden uitgevoerd met inachtneming van de beginselen en vereisten van Besluit (GBVB) 2021/509, met name met inachtneming van Gemeenschappelijk Standpunt 2008/944/GBVB van de Raad ( 2 ) , en op een wijze die strookt met de voorschriften voor de uitvoering van ontvangsten en uitgaven die in het kader van de EPF worden gefinancierd. (8) De Raad bevestigt vastbesloten te zijn de mensenrechten, de fundamentele vrijheden en de democratische beginselen te beschermen, te bevorderen en na te leven, en de rechtsstaat en goed bestuur te versterken in overeenstemming met het Handvest van de Verenigde Naties, met de Universele Verklaring van de Rechten van de Mens en het internationaal recht, met name het internationaal recht inzake de mensenrechten en het internationaal humanitair recht, HEEFT HET VOLGENDE BESLUIT VASTGESTELD: Artikel 1 Instelling, doelstellingen, reikwijdte en looptijd 1.   Bij dit besluit wordt een in het kader van de Europese Vredesfaciliteit ( European Peace Facility — EPF) te financieren steunmaatregel ten gunste van Noord-Macedonië (de “begunstigde”) ingesteld (de “steunmaatregel”). 2.   De steunmaatregel heeft de volgende doelstellingen: a) versterken van de samenwerking tussen de Unie en Noord-Macedonië op het gebied van veiligheid en defensie; b) bijdragen tot het versterken van de veiligheids- en defensievermogens van het leger van Noord-Macedonië om de nationale veiligheid en veerkracht te verbeteren en zo de burgerbevolking beter te beschermen in crises en noodsituaties; c) versterken van de capaciteiten van Noord-Macedonië met het oog op zijn deelname aan de missies en operaties in het kader van het gemeenschappelijk veiligheids- en defensiebeleid van de Unie, en aan de snel inzetbare capaciteit. 3.   Ter verwezenlijking van de in lid 2 vastgelegde doelstellingen worden met de steunmaatregel de volgende soorten niet-dodelijke uitrusting gefinancierd: a) technologieën in verband met inlichtingen, surveillance en verkenning, en elektronische oorlogvoering; b) mobiliteits- en genievoertuigen; c) communicatie- en informatiesystemen, en d) uitrusting voor gevechtstraining. De steunmaatregel financiert ook gerelateerde leveringen en diensten, met inbegrip van technische opleiding, waar nodig. 4.   De steunmaatregel heeft een looptijd van 36 maanden vanaf de datum van vaststelling van dit besluit. Artikel 2 Financiële regelingen 1.   Het financiële referentiebedrag ter dekking van de uitgaven in verband met de steunmaatregel bedraagt 15 000 000 EUR. 2.   De uitgaven worden beheerd overeenkomstig Besluit (GBVB) 2021/509 en op een wijze die strookt met de voorschriften voor de uitvoering van de in het kader van de EPF gefinancierde ontvangsten en uitgaven. Artikel 3 Regelingen met de begunstigde 1.   De hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) treft de nodige regelingen met de begunstigde om ervoor te zorgen dat die de bij dit besluit vastgestelde voorschriften en voorwaarden naleeft, als voorwaarde voor het verlenen van steun in het kader van de steunmaatregel. 2.   De in lid 1 bedoelde regelingen omvatten bepalingen die de begunstigde ertoe verplichten ervoor te zorgen dat: a) de in het kader van de steunmaatregel ondersteunde eenheden van het leger van Noord-Macedonië het toepasselijke internationaal recht naleven, met name het internationaal recht inzake de mensenrechten en het internationaal humanitair recht; b) de in het kader van de steunmaatregel verstrekte activa goed en efficiënt worden ingezet voor de doeleinden waarvoor zij zijn verstrekt; c) de in het kader van de steunmaatregel verstrekte activa voldoende worden onderhouden, zodat zij gedurende hun gehele levensduur bruikbaar en operationeel beschikbaar blijven; d) de in het kader van de steunmaatregel verstrekte activa niet verloren gaan of worden overgedragen aan andere personen of entiteiten dan die welke in die regelingen staan vermeld. 3.   De in lid 1 vermelde regelingen omvatten ook bepalingen inzake de opschorting en beëindiging van de steun in het kader van de steunmaatregel indien blijkt dat de begunstigde de in lid 2 vastgestelde verplichtingen niet naleeft. Artikel 4 Uitvoering 1.   De hoge vertegenwoordiger is ervoor verantwoordelijk dat dit besluit wordt uitgevoerd overeenkomstig Besluit (GBVB) 2021/509 en op een wijze die strookt met de voorschriften voor de uitvoering van de ontvangsten en uitgaven die in het kader van de EPF gefinancierd worden en met het geïntegreerde methodologische kader voor de beoordeling en vaststelling van de vereiste maatregelen en controles voor steunmaatregelen in het kader van de EPF. 2.   De uitvoering van de in artikel 1, lid 3, bedoelde activiteiten wordt toevertrouwd aan Défense Conseil International — DCI Group. Artikel 5 Toezicht, controle en evaluatie 1.   De hoge vertegenwoordiger ziet toe op de naleving door de begunstigde van de in artikel 3 vastgestelde verplichtingen. Dat toezicht wordt gebruikt om kennis te verschaffen over de context van en het risico op niet-naleving van de in artikel 3 vastgestelde verplichtingen, en om bij te dragen aan de voorkoming van dergelijke gevallen van niet-naleving, met inbegrip van schendingen van het internationaal recht inzake de mensenrechten en het internationaal humanitair recht door de in het kader van de steunmaatregel ondersteunde eenheden van het leger van Noord-Macedonië. 2.   De controle na verzending van de uitrusting en leveringen wordt als volgt georganiseerd: a) leveringsbevestiging, waarbij EPF-leveringscertificaten door de eindgebruiker-strijdkrachten moeten worden ondertekend op het moment van eigendomsoverdracht; b) verslaglegging over de inventaris, waarbij de begunstigde jaarlijks verslag moet uitbrengen over de inventaris van de aangewezen artikelen totdat het Politiek en Veiligheidscomité (PVC) een dergelijke verslaglegging niet langer nodig acht; c) bezoeken ter plaatse, waarbij de begunstigde de hoge vertegenwoordiger en de EPF-controleurs op verzoek toegang verleent om controles ter plaatse en EPF-audits uit te voeren. 3.   Na voltooiing van de steunmaatregel maakt de hoge vertegenwoordiger een eindevaluatie op om te beoordelen of de steunmaatregel heeft bijgedragen aan het verwezenlijken van de in artikel 1, lid 2, vastgelegde doelstellingen. Artikel 6 Verslaglegging Gedurende de uitvoeringsperiode brengt de hoge vertegenwoordiger overeenkomstig artikel 63 van Besluit (GBVB) 2021/509 halfjaarlijks verslag uit aan het PVC over de uitvoering van de steunmaatregel. De beheerder voor steunmaatregelen brengt het bij Besluit (GBVB) 2021/509 ingestelde comité van de faciliteit overeenkomstig artikel 38 van dat besluit regelmatig op de hoogte van de uitvoering van de ontvangsten en uitgaven, onder meer door informatie te verstrekken over de betrokken leveranciers en onderaannemers. Artikel 7 Opschorting en beëindiging 1.   Het PVC kan overeenkomstig artikel 64 van Besluit (GBVB) 2021/509 besluiten de uitvoering van de steunmaatregel geheel of gedeeltelijk op te schorten. 2.   Het PVC kan de Raad aanbevelen de steunmaatregel te beëindigen. Artikel 8 Inwerkingtreding Dit besluit treedt in werking op de datum van de vaststelling ervan. Gedaan te Brussel, 25 april 2025. Voor de Raad De voorzitter A. SZŁAPKA ( 1 ) Besluit (GBVB) 2021/509 van de Raad van 22 maart 2021 tot oprichting van een Europese Vredesfaciliteit, en tot intrekking van Besluit (GBVB) 2015/528 ( PB L 102 van 24.3.2021, blz. 14 , ELI: http://data.europa.eu/eli/dec/2021/509/oj ). ( 2 ) Gemeenschappelijk Standpunt 2008/944/GBVB van de Raad van 8 december 2008 tot vaststelling van gemeenschappelijke voorschriften voor de controle op de uitvoer van militaire goederen en technologie ( PB L 335 van 13.12.2008, blz. 99 , ELI: http://data.europa.eu/eli/compos/2008/944/oj ). ELI: http://data.europa.eu/eli/dec/2025/823/oj ISSN 1977-0758 (electronic edition)",
  "source": "EUR LEX"
}