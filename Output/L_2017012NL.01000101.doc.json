{
  "url": "http://www.w3.org/1999/xhtml\">",
  "content": "L_2017012NL.01000101.xml 17.1.2017 NL Publicatieblad van de Europese Unie L 12/1 BESLUIT (EU) 2017/75 VAN DE RAAD van 21 november 2016 betreffende de ondertekening, namens de Unie en haar lidstaten, en de voorlopige toepassing van het protocol bij de stabilisatie- en associatieovereenkomst tussen de Europese Gemeenschappen en hun lidstaten, enerzijds, en Bosnië en Herzegovina, anderzijds, om rekening te houden met de toetreding van de Republiek Kroatië tot de Europese Unie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 217, in samenhang met artikel 218, lid 5, en artikel 218, lid 8, tweede alinea, Gezien de Akte betreffende de voorwaarden voor de toetreding van de Republiek Kroatië, en met name artikel 6, lid 2, tweede alinea, Gezien het voorstel van de Europese Commissie, Overwegende hetgeen volgt: (1) De stabilisatie- en associatieovereenkomst tussen de Europese Gemeenschappen en hun lidstaten, enerzijds, en Bosnië en Herzegovina, anderzijds („de SAO”) ( 1 ) , is op 16 juni 2008 ondertekend en op 1 juni 2015 in werking getreden. (2) De Republiek Kroatië is op 1 juli 2013 toegetreden tot de Unie. (3) Overeenkomstig artikel 6, lid 2, tweede alinea, van de Akte betreffende de voorwaarden voor de toetreding van de Republiek Kroatië tot de Europese Unie van 2012, dient de toetreding van Kroatië tot de SAO te worden geregeld door de sluiting van een protocol bij de SAO door de Raad, handelend met eenparigheid van stemmen namens de lidstaten, en het betrokken derde land. (4) Op 24 september 2012 heeft de Raad de Commissie gemachtigd om, namens de Unie en haar lidstaten en de Republiek Kroatië, onderhandelingen te openen met Bosnië en Herzegovina over de aanpassing van gesloten of ondertekende overeenkomsten tussen de Unie of de Unie en haar lidstaten, met een of meer derde landen of internationale organisaties, in verband met de toetreding van de Republiek Kroatië tot de Unie. (5) Die onderhandelingen werden succesvol afgerond en het protocol bij de stabilisatie- en associatieovereenkomst tussen de Europese Gemeenschappen en hun lidstaten, enerzijds, en Bosnië en Herzegovina, anderzijds, om rekening te houden met de toetreding van de Republiek Kroatië tot de Europese Unie („het protocol”) werd geparafeerd op 18 juli 2016. (6) Het protocol dient te worden ondertekend, namens de Unie en haar lidstaten, onder voorbehoud van de sluiting ervan op een later tijdstip. (7) De sluiting van het protocol is onderworpen aan een afzonderlijke procedure voor kwesties die onder de bevoegdheid van de Europese Gemeenschap voor Atoomenergie ressorteren. (8) Het protocol dient voorlopig te worden toegepast, in afwachting van de voltooiing van de voor de sluiting ervan vereiste procedures, HEEFT HET VOLGENDE BESLUIT VASTGESTELD: Artikel 1 Namens de Unie en haar lidstaten wordt machtiging verleend voor de ondertekening van het protocol bij de stabilisatie- en associatieovereenkomst tussen de Europese Gemeenschappen en hun lidstaten, enerzijds, en Bosnië en Herzegovina, anderzijds, om rekening te houden met de toetreding van de Republiek Kroatië tot de Europese Unie, onder voorbehoud van de sluiting van dat protocol. De tekst van het protocol is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) het protocol namens de Unie en haar lidstaten te ondertekenen. Artikel 3 Het protocol wordt overeenkomstig artikel 8, lid 2, ervan voorlopig toegepast, met ingang van de eerste dag van de tweede maand die volgt op de datum van ondertekening ervan ( 2 ) , in afwachting van de voltooiing van de voor de sluiting ervan vereiste procedures. Artikel 4 Dit besluit treedt in werking op de datum waarop het wordt vastgesteld. Gedaan te Brussel, 21 november 2016. Voor de Raad De voorzitter P. PLAVČAN ( 1 ) PB L 164 van 30.6.2015, blz. 2 . ( 2 ) De datum vanaf welke het protocol voorlopig wordt toegepast, zal door het secretariaat-generaal van de Raad in het Publicatieblad van de Europese Unie worden bekendgemaakt.",
  "source": "EUR LEX"
}