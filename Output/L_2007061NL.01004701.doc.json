{
  "url": "http://www.w3.org/1999/xhtml\">",
  "content": "L_2007061NL.01004701.xml 28.2.2007 NL Publicatieblad van de Europese Unie L 61/47 BESCHIKKING VAN DE COMMISSIE van 26 februari 2007 tot verlening van een tijdelijke vrijstelling van artikel 4, lid 3, en artikel 5, lid 1, van Verordening (EG) nr. 2037/2000 van het Europees Parlement en de Raad betreffende de ozonlaag afbrekende stoffen ten aanzien van het gebruik en het op de markt brengen van HCFK-225cb voor de vervaardiging van fluorpolymeren (Kennisgeving geschied onder nummer C(2007) 556) (Slechts de tekst in de Engelse taal is authentiek) (2007/139/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 2037/2000 van het Europees Parlement en de Raad van 29 juni 2000 betreffende de ozonlaag afbrekende stoffen ( 1 ) , en met name op artikel 5, lid 7, Overwegende hetgeen volgt: (1) Krachtens Verordening (EG) nr. 2037/2000 zijn het gebruik en het op de markt brengen van chloorfluorkoolwaterstoffen (HCFK's) verboden. (2) Een bevoegde instantie van het Verenigd Koninkrijk heeft op 14 februari 2006 namens AGC Chemicals Europe, Ltd. een verzoek ingediend voor een vrijstelling tot en met 31 december 2010 uit hoofde van artikel 5, lid 7, van Verordening (EG) nr. 2037/2000. (3) AGC Chemicals Europe, Ltd. (ASAHI) is een leverancier van het fluorhars ethyleentetrafluorethyleen (ETFE), dat wordt gebruikt als isolerend materiaal voor elektrische bedrading en als grondstof bij de productie van folie. Bij het intensieve en uitgebreide onderzoek van ASAHI naar een alternatief voor HCFK-225cb dat niet de ozonlaag afbreekt, zijn goede vorderingen geboekt. Als alternatief wordt methanol voorgesteld, maar er moet nog verder worden gewerkt aan onderzoek en ontwikkeling voordat deze stof het gebruik van HCFK-225cb kan vervangen. Bij het huidige proces wordt HCFK-225cb gerecycleerd en wordt het resterende HCFK-225cb teruggewonnen. Lekkage naar de lucht wordt tot het absolute minimum beperkt. (4) De Commissie heeft de technische en economische aspecten van de vervaardiging van fluorpolymeren voor de door ASAHI beschreven doeleinden diepgaand bestudeerd en vastgesteld dat er momenteel geen technische en economisch haalbare alternatieve stof of technologie beschikbaar is en dat het tijdelijke gebruik van HCFK-225cb voor deze specifieke toepassing essentieel blijft. Daarom dient er een tijdelijke vrijstelling voor het gebruik en het op de markt brengen van HCFK-225cb te worden verleend. (5) In zijn verzoek om vrijstelling heeft ASAHI een alternatief voorgesteld en toegezegd dat het dat alternatief vóór het verstrijken van de vrijstelling zal invoeren. Derhalve dient te worden bepaald dat de bevoegde instantie een verslag over de resultaten bij de toepassing van het desbetreffende alternatief indient. Er dient te worden bepaald dat het Verenigd Koninkrijk verplicht is deze invoering te monitoren en dat de vrijstelling bij een volledige invoering van dat alternatief automatisch eindigt. (6) In artikel 16 van Verordening (EG) nr. 2037/2000 wordt bepaald dat stoffen die de ozonlaag afbreken moeten worden teruggewonnen. Krachtens dit artikel moet HCFK-225cb dat aan het eind van het gebruik nog in het proces overblijft, overeenkomstig artikel 16 uit de installatie worden teruggewonnen. Het mag niet in de EG op de markt worden gebracht en moet derhalve op dat moment weer bij de producent worden ingeleverd, zoals ASAHI voornemens is te doen. (7) De in deze beschikking vervatte maatregelen zijn in overeenstemming met het advies van het bij artikel 18 van Verordening (EG) nr. 2037/2000 ingestelde comité, HEEFT DE VOLGENDE BESCHIKKING GEGEVEN: Artikel 1 In afwijking van artikel 4, lid 3, en artikel 5, lid 1, van Verordening (EG) nr. 2037/2000 mag het Verenigd Koninkrijk tot en met 31 december 2010 het gebruik en het op de markt brengen door AGC Chemicals Europe, Ltd. (ASAHI) van HCFK-225cb als ketenoverdrager en co-oplosmiddel bij de fabricage van ethyleentetrafluorethyleenhars toestaan. De toegestane hoeveelheid HCFK-225cb mag niet meer bedragen dan 2,1 ton ODP. Artikel 2 Het Verenigd Koninkrijk brengt uiterlijk op 30 juni 2008 bij de Commissie verslag uit over de beschikbaarheid en gebruiksgereedheid van de door ASAHI voorgestelde alternatieve stof. In het licht van dit verslag zal de Commissie overwegen de in artikel 1 bedoelde periode voor het gebruik en het op de markt brengen van HCFK-225cb in te korten. Indien die alternatieve stof vóór 31 december 2010 als vervangingsmiddel voor HCFK-225cb wordt gebruikt, is de in artikel 1 verleende vrijstelling met ingang van de datum waarop die alternatieve stof daartoe wordt gebruikt, niet langer van toepassing. Artikel 3 Het Verenigd Koninkrijk ziet erop toe dat ASAHI na het verstrijken van de vrijstelling alle in het proces overgebleven HCFK-225cb terugwint. Artikel 4 Deze beschikking is gericht tot het Verenigd Koninkrijk van Groot-Brittannië en Noord-Ierland. Gedaan te Brussel, 26 februari 2007. Voor de Commissie Stavros DIMAS Lid van de Commissie ( 1 ) PB L 244 van 29.9.2000, blz. 1 . Verordening laatstelijk gewijzigd bij Verordening (EG) nr. 1791/2006 van de Raad ( PB L 363 van 20.12.2006, blz. 1 ).",
  "source": "EUR LEX"
}