{
  "url": "http://www.w3.org/1999/xhtml\">",
  "content": "L_202500336NL.000101.fmx.xml Publicatieblad van de Europese Unie NL L-serie 2025/336 19.2.2025 BESLUIT (GBVB) 2025/336 VAN DE RAAD van 18 februari 2025 tot wijziging van Besluit (GBVB) 2016/1693 betreffende beperkende maatregelen tegen ISIS (Da’esh) en Al Qaida en daarmee verbonden personen, groepen, ondernemingen en entiteiten DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 20 september 2016 heeft de Raad Besluit (GBVB) 2016/1693 vastgesteld ( 1 ) . (2) Op 9 december 2022 heeft de Veiligheidsraad van de Verenigde Naties (VN-Veiligheidsraad) Resolutie 2664 (2022) aangenomen. In die resolutie heeft de VN-Veiligheidsraad bepaald dat de verstrekking, verwerking of betaling van tegoeden, andere financiële activa of economische middelen of de verstrekking van goederen en diensten die noodzakelijk zijn voor de tijdige verlening van humanitaire bijstand of voor de ondersteuning van andere activiteiten waarmee wordt voorzien in elementaire menselijke behoeften, toegestaan zijn en geen schending vormen van de door de VN-Veiligheidsraad of zijn sanctiecomités opgelegde bevriezing van tegoeden. In Resolutie 2664 (2022) heeft de VN-Veiligheidsraad tevens bepaald dat de humanitaire vrijstelling van toepassing zal zijn op de sanctieregeling voor ISIS (Da’esh) en Al Qaida gedurende een periode van twee jaar vanaf de datum van aanneming van die resolutie. (3) Op 31 maart 2023 heeft de Raad Besluit (GBVB) 2023/726 ( 2 ) vastgesteld, waarbij Besluit (GBVB) 2016/1693 wordt gewijzigd met het oog op de invoeging van de bij Resolutie 2664 (2022) van de VN-Veiligheidsraad ingestelde humanitaire vrijstelling, die van toepassing zou zijn tot en met 9 december 2024, met mogelijkheid tot verlenging indien de VN-Veiligheidsraad daartoe zou besluiten. (4) Op 6 december 2024 heeft de VN-Veiligheidsraad Resolutie 2761 (2024) aangenomen en besloten dat de bij Resolutie 2664 (2022) ingevoerde humanitaire vrijstelling van toepassing moet blijven op de sanctieregeling voor ISIS (Da’esh) en Al Qaida. (5) Besluit (GBVB) 2016/1693 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 In artikel 6 van Besluit (GBVB) 2016/1693 wordt lid 2 geschrapt. Artikel 2 Dit besluit treedt in werking op de datum na die van de bekendmaking ervan in het Publicatieblad van de Europese Unie . Gedaan te Brussel, 18 februari 2025. Voor de Raad De voorzitter A. DOMAŃSKI ( 1 ) Besluit (GBVB) 2016/1693 van de Raad van 20 september 2016 betreffende beperkende maatregelen tegen ISIS (Da’esh) en Al Qaida en daarmee verbonden personen, groepen, ondernemingen en entiteiten, en tot intrekking van Gemeenschappelijk Standpunt 2002/402/GBVB ( PB L 255 van 21.9.2016, blz. 25 , ELI: http://data.europa.eu/eli/dec/2016/1693/oj). ( 2 ) Besluit (GBVB) 2023/726 van de Raad van 31 maart 2023 tot wijziging van een aantal besluiten van de Raad betreffende beperkende maatregelen met het oog op de invoeging van bepalingen inzake een humanitaire vrijstelling ( PB L 94 van 3.4.2023, blz. 48 , ELI: http://data.europa.eu/eli/dec/2023/726/oj). ELI: http://data.europa.eu/eli/dec/2025/336/oj ISSN 1977-0758 (electronic edition)",
  "source": "EUR LEX"
}