{
  "url": "http://www.w3.org/1999/xhtml\"><!--",
  "content": "L_2014045NL.01002201.xml 15.2.2014 NL Publicatieblad van de Europese Unie L 45/22 BESLUIT VAN DE COMMISSIE van 13 februari 2014 betreffende het op de markt brengen, voor essentiële toepassingen, van biociden die koper bevatten (Kennisgeving geschied onder nummer C(2014) 718) (Slechts de teksten in de Engelse, de Spaanse, de Nederlandse en de Poolse taal zijn authentiek) (2014/85/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1451/2007 van de Commissie van 4 december 2007 betreffende de tweede fase van het in artikel 16, lid 2, van Richtlijn 98/8/EG van het Europees Parlement en de Raad betreffende het op de markt brengen van biociden bedoelde tienjarige werkprogramma ( 1 ) , en met name artikel 5, lid 3, Overwegende hetgeen volgt: (1) Overeenkomstig artikel 4 van Verordening (EG) nr. 1896/2000 van de Commissie van 7 september 2000 inzake de eerste fase van het in artikel 16, lid 2, van Richtlijn 98/8/EG van het Europees Parlement en de Raad betreffende biociden bedoelde programma ( 2 ) is voor koper een kennisgeving ingediend voor gebruik in o.a. de productsoorten 2, 5 en 11, omschreven in bijlage V bij Richtlijn 98/8/EG van het Europees Parlement en de Raad van 16 februari 1998 betreffende het op de markt brengen van biociden ( 3 ) . (2) Binnen de voorgeschreven termijnen is geen volledig dossier ter ondersteuning van de opneming van koper in bijlage I, IA of IB bij Richtlijn 98/8/EG ingediend. Overeenkomstig Besluit 2012/78/EU van de Commissie van 9 februari 2012 betreffende de niet-opneming van bepaalde stoffen in bijlage I, IA of IB van Richtlijn 98/8/EG van het Europees Parlement en de Raad betreffende het op de markt brengen van biociden ( 4 ) , in samenhang met artikel 4, lid 2, van Verordening (EG) nr. 1451/2007 mag koper met ingang van 1 februari 2013 niet meer op de markt worden gebracht voor gebruik in de productsoorten 2, 5 of 11. (3) Overeenkomstig artikel 5 van Verordening (EG) nr. 1451/2007 hebben het Verenigd Koninkrijk, Spanje, Nederland en Polen afzonderlijk aanvragen ingediend om te kunnen toestaan dat biociden die koper bevatten op de markt worden gebracht voor het in de bijlage bij dit besluit met „Ja” aangeduide gebruik. (4) De Commissie heeft de aanvragen langs elektronische weg publiek beschikbaar gesteld. Er zijn opmerkingen ontvangen, die publiek beschikbaar zijn gesteld. (5) Blijkens de aanvragen wordt legionella vooral overgedragen bij het gebruik van water als drinkwater, badwater, douchewater en water in koeltorens. Bovendien kan legionella dodelijk zijn, met name bij kwetsbare groepen zoals ziekenhuispatiënten. Volgens de aanvragen is de selectie van een geschikt systeem voor de bestrijding van legionella ingewikkeld en afhankelijk van een aantal factoren zoals het ontwerp, de ouderdom en de complexiteit van het systeem en de waterchemie. (6) Blijkens sommige aanvragen worden biociden die koper bevatten gebruikt om de groei van organismen in de belangrijkste watertoevoerleidingen van offshore olie- en gasplatforms te verhinderen, wanneer dat gebruik essentieel is ter voorkoming van de blokkering van een toevoerleiding van water dat o.a. dient voor verwerking, drink- en badwaterproductie, en bluswerkzaamheden, aangezien een blokkering van die toevoer fataal kan zijn voor de gezondheid en veiligheid van het personeel van de installatie. (7) In sommige tijdens de openbare raadpleging ontvangen opmerkingen is gewezen op het bestaan van alternatieve methoden voor de ontsmetting van watersystemen. De lidstaten die de aanvragen hebben ingediend hebben echter aangevoerd dat op hun grondgebied een voldoende aanbod van technisch en economisch haalbare alternatieven beschikbaar moet zijn voor de bestrijding van legionella en in voorkomend geval ter vermindering van het risico dat de belangrijkste watertoevoerleidingen van offshore-installaties worden geblokkeerd. Dat is in sommige van de openbare raadplegingen bevestigd door gebruikers van de betrokken producten, zoals ziekenhuizen. (8) Het lijkt dan ook waarschijnlijk dat het niet verlenen van toestemming voor het gebruik ter bestrijding van legionella, of in voorkomend geval voor het voorkomen van de groei van organismen in watertoevoerleidingen van offshore olie- en gasplatforms, in die lidstaten thans een ernstig risico voor de volksgezondheid zou opleveren. Daarom moeten de gevraagde afwijkingen voor essentiële toepassingen worden toegestaan. (9) Tenzij onverwijld een volledige aanvraag voor goedkeuring van het gebruik van koper in de betrokken productsoorten wordt ingediend, moeten gebruikers van biociden die koper bevatten echter alternatieve methoden toepassen voor de bestrijding van legionella of het voorkomen van de groei van organismen. Het is bijgevolg passend te eisen dat in een dergelijk geval de gebruikers in die lidstaten vroeg genoeg actief worden geïnformeerd om hen in staat te stellen die alternatieve methoden te gebruiken vóór de biociden die koper bevatten van de markt moeten worden gehaald, HEEFT HET VOLGENDE BESLUIT VASTGESTELD: Artikel 1 1.   Mits het Verenigd Koninkrijk, Spanje, Nederland en Polen voldoen aan de voorwaarden van artikel 5, lid 3, van Verordening (EG) nr. 1451/2007, mogen zij toestemming verlenen om biociden die koper bevatten (EG-nummer 231-159-6; CAS-nummer 7440-50-8) op de markt te brengen voor het in de bijlage bij dit besluit aangeduide gebruik. 2.   Indien dossiers inzake het gebruik van koper voor de productsoorten voor dat gebruik uiterlijk op 31 december 2014 zijn ingediend en door de beoordelende lidstaat als volledig zijn aangemerkt, mogen het Verenigd Koninkrijk, Spanje, Nederland en Polen tot de in artikel 89 van Verordening (EU) nr. 528/2012 gestelde termijn voor gevallen waarin een stof al dan niet is goedgekeurd, toestemming blijven verlenen om die producten op de markt te brengen. 3.   In andere dan de in lid 2 bedoelde gevallen mogen het Verenigd Koninkrijk, Spanje, Nederland en Polen tot en met 31 december 2017 toestemming blijven verlenen om die producten op de markt te brengen, mits die lidstaten er vanaf 1 januari 2015 voor zorgen dat de gebruikers actief worden geïnformeerd over de dringende noodzaak om voor de betrokken doeleinden alternatieve methoden toe te passen. Artikel 2 Dit besluit is gericht tot het Koninkrijk Spanje, het Koninkrijk der Nederlanden, de Republiek Polen en het Verenigd Koninkrijk van Groot-Brittannië en Noord-Ierland. Gedaan te Brussel, 13 februari 2014. Voor de Commissie Janez POTOČNIK Lid van de Commissie ( 1 ) PB L 325 van 11.12.2007, blz. 3 . ( 2 ) PB L 228 van 8.9.2000, blz. 6 . ( 3 ) PB L 123 van 24.4.1998, blz. 1 . ( 4 ) PB L 38 van 11.2.2012, blz. 48 . BIJLAGE Gebruik waarvoor de hieronder genoemde lidstaten toelating mogen verlenen, mits voldaan is aan de voorwaarden van artikel 1 Verenigd Koninkrijk Spanje Nederland Polen Productsoort 2: Voor de bestrijding van legionella in water voor menselijk gebruik, zoals bad- en douchewater Ja Ja Ja Productsoort 5: Voor de bestrijding van legionella in drinkwater Ja Ja Ja Productsoort 11: Voor de bestrijding van legionella in water voor koeltorens Ja Ja Ja Productsoort 11: Voor de preventie van de groei van organismen in watertoevoerleidingen van offshore olie- en gasplatforms Ja",
  "source": "EUR LEX"
}