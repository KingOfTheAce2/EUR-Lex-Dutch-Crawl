{
  "url": "http://www.w3.org/1999/xhtml\"><!--",
  "content": "L_2013313NL.01001301.xml 22.11.2013 NL Publicatieblad van de Europese Unie L 313/13 VERORDENING (EU) Nr. 1181/2013 VAN DE RAAD van 19 november 2013 inzake de vaststelling van een overeenkomstig Verordening (EG) nr. 73/2009 van de Raad op de rechtstreekse betalingen toe te passen aanpassingspercentage voor kalenderjaar 2013 en tot intrekking van Uitvoeringsverordening (EU) nr. 964/2013 van de Commissie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, lid 3, Gezien het voorstel van de Europese Commissie, Overwegende hetgeen volgt: (1) Op 25 maart 2013 heeft de Commissie een voorstel voor een verordening van het Europees Parlement en de Raad aangenomen dat betrekking heeft op de vaststelling van een overeenkomstig Verordening (EG) nr. 73/2009 van de Raad ( 1 ) , op de rechtstreekse betalingen toe te passen aanpassingspercentage voor kalenderjaar 2013. Aangezien het Europees Parlement en de Raad deze aanpassing op 30 juni nog niet hadden bepaald zoals zij overeenkomstig artikel 11, lid 2, van Verordening (EG) nr. 73/2009 hadden moeten doen, heeft de Commissie overeenkomstig artikel 18, lid 4, van Verordening (EG) nr. 1290/2005 van de Raad ( 2 ) zelf die aanpassing aangebracht in Uitvoeringsverordening (EU) nr. 964/2013 van de Commissie ( 3 ) . (2) Uit de ramingen voor de rechtstreekse betalingen en de marktgerelateerde uitgaven in de door de Commissie opgestelde nota van wijzigingen nr. 2 bij de ontwerpbegroting 2014 komt naar voren dat het bedrag van de financiële discipline dat in de ontwerpbegroting 2014 was verwerkt, moet worden aangepast. Bij de opstelling van die nota van wijzigingen is een bedrag van 902,9 miljoen EUR aan financiële discipline verwerkt, inclusief een bedrag voor de reserve ten behoeve van crises in de landbouwsector. (3) Op 16 oktober 2013 heeft de Commissie op basis van artikel 18, leden 4 en 5, van Verordening (EG) nr. 1290/2005 een voorstel voor een verordening van de Raad tot vaststelling van een ander aanpassingspercentage voor rechtstreekse betalingen voor kalenderjaar 2013, aangenomen. (4) Artikel 18, lid 4, van Verordening (EG) nr. 1290/2005 verleent de Commissie de bevoegdheid die aanpassingen vast te stellen en is door de Commissie als grondslag gebruikt voor Uitvoeringsverordening (EU) nr. 964/2013. (5) Overeenkomstig artikel 18, lid 5, van Verordening (EG) nr. 1290/2005 kan de Raad tot 1 december op basis van nieuwe elementen waarover hij beschikt de aanpassingscoëfficiënt van de rechtstreekse betalingen aanpassen. Rekening houdende met het arrest van het Hof van Justitie van 6 mei 2008 in Zaak C-133/06 ( 4 ) kan die afgeleide rechtsgrondslag echter niet meer wettig worden gebruikt. (6) Op grond van artikel 43, lid 3, VWEU, kan de Raad maatregelen betreffende de bepaling van steun vaststellen. Het aanpassingspercentage voor rechtstreekse betalingen die aan een landbouwer in het kader van een steunaanvraag worden gedaan, dient derhalve, in het kader van de financiële discipline, op grond van dat artikel te worden vastgesteld. (7) Landbouwers die een steunaanvraag voor rechtstreekse betalingen voor een bepaald kalenderjaar (N) indienen, ontvangen de betaling doorgaans binnen een vastgestelde betalingstermijn die in begrotingsjaar (N + 1) valt. De lidstaten hebben echter de mogelijkheid om te eniger tijd en binnen bepaalde grenzen betalingen aan landbouwers te doen nadat deze betalingstermijn is verstreken. Dergelijke betalingen kunnen in een later begrotingsjaar vallen. Bij de toepassing van de financiële discipline voor een bepaald kalenderjaar mag het aanpassingspercentage niet worden toegepast op betalingen in het kader van steunaanvragen uit andere kalenderjaren dan die waarvoor de financiële discipline geldt. Daarom moet met het oog op een gelijke behandeling van landbouwers worden bepaald dat het aanpassingspercentage alleen geldt voor betalingen in het kader van steunaanvragen die zijn ingediend in het kalenderjaar waarvoor de financiële discipline geldt, ongeacht het moment waarop die betalingen aan de landbouwers worden gedaan. (8) Als onderdeel van het politieke akkoord over de hervorming van het Gemeenschappelijk Landbouwbeleid van 26 juni 2013 is besloten dat de financiële discipline geldt voor de rechtstreekse betalingen van meer dan 2 000 EUR. Voorts is overeengekomen dat eventuele kredieten die aan het eind van een begrotingsjaar niet zijn gebruikt, het volgend jaar, onder voorbehoud van de financiële discipline, aan de landbouwers zullen worden betaald. Met het oog op de coherentie dient voor de verschillende jaren dezelfde drempel te worden vastgesteld. De financiële discipline voor kalenderjaar 2013 moet op vergelijkbare wijze worden toegepast om te handelen op een wijze die coherent is met de afspraken over de toepassing ervan in de toekomst. Daarom moet worden bepaald dat het aanpassingspercentage alleen geldt voor bedragen van meer dan 2 000 EUR. (9) Op grond van artikel 11, lid 3, van Verordening (EG) nr. 73/2009 mag in het kader van de toepassing van de in artikel 121 van die verordening vastgestelde toenameregeling op alle in de nieuwe lidstaten in de zin van artikel 2, onder g), van die verordening toegekende rechtstreekse betalingen, de financiële discipline voor de nieuwe lidstaten pas van toepassing zijn vanaf het begin van het kalenderjaar waarvoor het in de nieuwe lidstaten geldende niveau van de rechtstreekse betalingen ten minste gelijk is aan het niveau van die betalingen dat dan geldt in de andere lidstaten. Aangezien de rechtstreekse betalingen in het kalenderjaar 2013 in Bulgarije en Roemenië nog aan de toepassing van de toenameregeling onderworpen zijn, mag het bij de onderhavige verordening vast te stellen aanpassingspercentage niet voor betalingen aan landbouwers in deze lidstaten gelden. (10) Verordening (EG) nr. 73/2009 is bij de Akte van toetreding van Kroatië gewijzigd. Aangezien in kalenderjaar 2013 de in artikel 121 van Verordening (EG) nr. 73/2009 vastgestelde toenameregeling nog van toepassing is op Kroatië, mag het bij de deze verordening vast te stellen aanpassingspercentage niet gelden voor betalingen aan landbouwers in Kroatië. (11) Opdat het aangepaste percentage van toepassing is vanaf de in Verordening (EG) nr. 73/2009 vastgestelde datum waarop de betalingen aan de landbouwer moeten beginnen, dient deze verordening vanaf 1 december 2013 van toepassing te zijn. (12) Met het nieuwe aanpassingspercentage moet rekening worden gehouden bij het berekenen van alle betalingen die aan een landbouwer worden toegekend voor een voor kalenderjaar 2013 ingediende steunaanvraag. Duidelijkheidshalve dient Uitvoeringsverordening (EU) nr. 964/2013 te worden ingetrokken, HEEFT DE VOLGENDE VERORDENING VASTGESTELD: Artikel 1 1.   De bedragen aan rechtstreekse betalingen in de zin van artikel 2, onder d), van Verordening (EG) nr. 73/2009 die in verband met een voor het kalenderjaar 2013 ingediende steunaanvraag aan een landbouwer moeten worden toegekend en die 2 000 EUR overschrijden, worden verlaagd met 2,453658 %. 2.   De in lid 1 bedoelde verlaging geldt niet voor Bulgarije, Roemenië en Kroatië. Artikel 2 Uitvoeringsverordening (EU) nr. 964/2013 wordt ingetrokken. Artikel 3 Deze verordening treedt in werking op de dag van de bekendmaking ervan in het Publicatieblad van de Europese Unie . De verordening is van toepassing met ingang van 1 december 2013. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 november 2013. Voor de Raad De voorzitter L. LINKEVIČIUS ( 1 ) Verordening (EG) nr. 73/2009 van de Raad van 19 januari 2009 tot vaststelling van gemeenschappelijke voorschriften voor regelingen inzake rechtstreekse steunverlening aan landbouwers in het kader van het gemeenschappelijk landbouwbeleid en tot vaststelling van bepaalde steunregelingen voor landbouwers ( PB L 30 van 31.1.2009, blz. 16 ). ( 2 ) Verordening (EG) nr. 1290/2005 van de Raad van 21 juni 2005 betreffende de financiering van het gemeenschappelijk landbouwbeleid ( PB L 209 van 11.8.2005, blz. 1 ). ( 3 ) Uitvoeringsverordening (EU) nr. 964/2013 van de Commissie van 9 oktober 2013 tot vaststelling van een overeenkomstig Verordening (EG) nr. 73/2009 van de Raad op de rechtstreekse betalingen toe te passen aanpassingspercentage voor kalenderjaar 2013 ( PB L 268 van 10.10.2013, blz. 5 ). ( 4 ) Zaak C-133/06, Europees Parlement/Raad, Jurispr. 2008, blz. I-3189.",
  "source": "EUR LEX"
}