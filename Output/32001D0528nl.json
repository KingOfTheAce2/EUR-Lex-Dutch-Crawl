{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0528:NL:HTML\">",
  "content": "EUR-Lex - 32001D0528 - NL Avis juridique important | 32001D0528 2001/528/EG: Besluit van de Commissie van 6 juni 2001 tot instelling van het Europees Comité voor het effectenbedrĳf (Voor de EER relevante tekst) (kennisgeving geschied onder nummer C(2001) 1493) Publicatieblad Nr. L 191 van 13/07/2001 blz. 0045 - 0046 Besluit van de Commissie van 6 juni 2001 tot instelling van het Europees Comité voor het effectenbedrijf (kennisgeving geschied onder nummer C(2001) 1493) (Voor de EER relevante tekst) (2001/528/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Overwegende hetgeen volgt: (1) Het vrij verrichten van diensten en het vrije kapitaalverkeer zoals neergelegd in de artikelen 49 en 56 van het Verdrag, zijn prioritaire doelstellingen van de Gemeenschap. (2) De totstandbrenging van een werkelijk eengemaakte markt voor financiële diensten in overeenstemming met het beginsel van een open markteconomie met vrije mededinging is van cruciaal belang voor de bevordering van de economische groei en de werkgelegenheid in de Europese Gemeenschap. (3) In het Actieplan voor financiële diensten(1) van de Commissie is een reeks acties vastgesteld die nodig zijn om de interne markt voor financiële diensten te voltooien en wordt er met nadruk op gewezen dat het noodzakelijk is een Comité voor het effectenbedrijf op te richten dat zijn medewerking verleent aan de opstelling van communautaire effectenwetgeving. (4) Tijdens zijn bijeenkomst in maart 2000 te Lissabon heeft de Europese Raad aangedrongen op de uitvoering van dit actieplan tegen 2005. (5) Op 17 juli 2000 heeft de Raad het Comité van wijzen voor de regulering van de Europese effectenmarkten ingesteld. (6) In zijn eindverslag heeft het Comité van wijzen gepleit voor de oprichting van twee adviescomités, namelijk het Europees Comité voor het effectenbedrijf, bestaande uit hoge vertegenwoordigers van de lidstaten, en het Comité van Europese effectenregelgevers, bestaande uit hooggeplaatste vertegenwoordigers van de nationale overheidsinstanties die bevoegd zijn op het gebied van effecten. Deze comités zouden onder meer tot taak hebben de Commissie van advies te dienen. (7) In zijn resolutie over een efficiëntere regulering van de effectenmarkten in de Europese Unie verheugt de Europese Raad van Stockholm zich over het voornemen van de Commissie om onverwijld een Comité voor het effectenbedrijf, bestaande uit hoge vertegenwoordigers van de lidstaten en voorgezeten door de Commissie, op te richten. (8) In het eindverslag van het Comité van wijzen wordt benadrukt dat voor de toepassing van richtlijnen en verordeningen uitvoeringsmaatregelen vereist zullen zijn teneinde met de nieuwe ontwikkelingen op de financiële markten rekening te houden. (9) Het Europees Comité voor het effectenbedrijf dient te fungeren als een bezinnings-, overleg- en adviesorgaan voor de Commissie op het gebied van effecten. (10) Het Europees Comité voor het effectenbedrijf dient zijn reglement van orde vast te stellen. (11) Dit besluit voorziet in de instelling van het Europees Comité voor het effectenbedrijf als een adviesorgaan. Afhankelijk van de specifieke wetgevingsbesluiten die door de Commissie worden voorgesteld en door het Europees Parlement en de Raad worden aangenomen, dient het Comité voor het effectenbedrijf ook te fungeren als een regelgevend comité in de zin van het comitologiebesluit van 1999, om de Commissie bij te staan bij haar besluitvorming over de uitvoeringsmaatregelen uit hoofde van artikel 202 van het EG-Verdrag, BESLUIT: Artikel 1 Hierbij wordt een comité inzake effecten in de Gemeenschap, het \"Europees Comité voor het effectenbedrijf\" (hierna het \"comité\" genoemd), ingesteld. Artikel 2 De rol van het comité bestaat erin de Commissie van advies te dienen over beleidskwesties en bij de voorbereiding van de ontwerp-wetgevingsvoorstellen die de Commissie eventueel kan aannemen op het gebied van effecten. Artikel 3 Het comité bestaat uit hoge vertegenwoordigers van de lidstaten en wordt voorgezeten door een vertegenwoordiger van de Commissie. De voorzitter van het bij Besluit 2001/527/EG van de Commissie(2) ingestelde Comité van Europese effectenregelgevers neemt als waarnemer deel aan de vergaderingen van het comité. Het comité kan deskundigen en waarnemers uitnodigen om aan zijn vergaderingen deel te nemen. Artikel 4 Het comité kan werkgroepen oprichten. Artikel 5 Het comité stelt zijn reglement van orde vast. Het secretariaat van het comité wordt waargenomen door de Commissie. Artikel 6 Het comité neemt zijn taak op op 7 juni 2001. Gedaan te Brussel, 6 juni 2001. Voor de Commissie Frederik Bolkestein Lid van de Commissie (1) COM (1999) 232 def. (2) Zie bladzijde 43 van dit Publicatieblad.",
  "source": "EUR LEX"
}