{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:52000AG0406(03):NL:HTML\">",
  "content": "EUR-Lex - 52000AG0406(03) - NL Avis juridique important | 52000AG0406(03) Advies van de Raad van 28 februari 2000 over het geactualiseerde stabiliteitsprogramma van België voor de periode 2000-2003 Publicatieblad Nr. C 098 van 06/04/2000 blz. 0003 - 0003 Advies van de Raad van 28 februari 2000 over het geactualiseerde stabiliteitsprogramma van België voor de periode 2000-2003 (2000/C 98/03) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid(1), en met name op artikel 5, lid 3, Gelet op de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: Op 28 februari 2000 heeft de Raad het in 1999 geactualiseerde stabiliteitsprogramma van België voor de periode 2000-2003 besproken. De Raad stelt met voldoening vast dat het begrotingstekort van de algemene overheid in 1998 veel lager was dan geraamd in het oorspronkelijke stabiliteitsprogramma en dat de begrotingsconsolidatie in 1999 is voortgezet ondanks een vertraging van de economische bedrijvigheid en bijkomende uitgaven ten gevolge van onverwachte gebeurtenissen. De schuldquote is in de laatste twee jaren verlaagd met 6,3 procentpunt tot naar raming 114,9 % van het BBP eind 1999. De Raad is van oordeel dat het geactualiseerde programma voldoet aan de globale richtsnoeren voor het economisch beleid. De begrotingsprognoses van het geactualiseerde stabiliteitsprogramma zijn gebaseerd op een voorzichtig macro-economisch scenario dat uitgaat van een reële groei van het BBP van 2,5 % per jaar voor 2000 en 2001 en een trendmatige groei van 2,3 % voor de volgende jaren. De Raad is van oordeel dat de groeiprognoses voor het BBP in het geactualiseerde programma waarschijnlijk aan de lage kant van de mogelijke macro-economische ramingen liggen; derhalve verwacht hij dat, mocht de groei hoger uitvallen, de begrotingsresultaten beter zullen zijn dan de prognose in het geactualiseerde programma, vooral in het jaar 2000. De Raad neemt akte van het voornemen van de Belgische regering om, ten opzicht van het oorspronkelijke programma, de doelstelling van overheidsrekeningen in evenwicht te vervroegen tot 2002, en een begrotingsoverschot te verwezenlijken in 2003; hij stelt met genoegen vast dat de Belgische overheid in 2000 betere begrotingsresultaten wil verwezenlijken dan geraamd in het geactualiseerde programma, een ontwikkeling waardoor het gemakkelijker zal worden de schuldquote in 2003 dicht bij 100 % van het BBP te brengen, zoals in het programma is gepland. De Raad is van oordeel dat de achterliggende begrotingssituatie van de algemene overheid sedert 1999 een veiligheidsmarge biedt om overschrijding van de tekortdrempel van 3 % van het BBP in normale omstandigheden te voorkomen, waardoor voldaan wordt aan de eisen van het stabiliteits- en groeipact. Hij meent evenwel dat de verbetering van de begrotingssituatie als voorgesteld in het programma noodzakelijk is om te komen tot een gestage verlaging van de nog steeds hoge schuldquote en ruimte te scheppen voor de aangekondigde hervorming van de inkomstenbelasting. De Raad is ingenomen met de hernieuwede toezegging in het geactualiseerde programma van 1999 dat een hoog primair overschot een hoofdelement van de budgettaire consolidatiestrategie van België zal blijven. Deze strategie heeft in het recente verleden haar cruciale rol bij het bevorderen van budgettaire ombuigingen bewezen en wordt van essentieel belang geacht om de vooruitgang op dit gebied te consolideren en de schuldquote verder te verlagen. De Raad is van oordeel dat een reële stijging van de primaire uitgaven van 1,5 % per jaar passend is om het nagestreefde primaire overschot te verwezenlijken en spoort de Belgische regering aan tot een stringente implementatie. De Raad stelt vast dat een hoofddoelstelling van het geactualiseerde programma is, de werkgelegenheid sterk te verhogen en de economische doelmatigheit te verbeteren door middel van een pakket hervormingen en beleidsmaatregelen. In dit verband is de Raad verheugd over het besluit van de regering de inspanningen op te drijven om de totale belastingdruk te verlagen, vooral die op arbeid. In de geest van zijn advies over het oorspronkelijke stabiliteitsprogramma(2) moedigt de Raad de Belgische regering aan om, binnen de in het programma gestelde uitgavenlimieten, prioriteit te geven aan de overheidsinvesteringen, teneinde de infrastructuur en de productiecapaciteit van de economie te verbeteren; hij verzoekt de regering in de toekomstige actualiseringen van het stabiliteitsprogramma, prognoses van de voornaamste categorieën overheidsuitgaven, en met name de overheidsinvesteringen, te verstrekken. De Raad verheugt zich over de samenwerkingsovereenkomst op grond waarvan voor alle overheidsniveaus in België budgettaire doelstellingen voor de middellange termijn zullen worden vastgesteld, waardoor de doorzichtigheid en geloofwaardigheid van het geactualiseerde stabiliteitsprogramma ten zeerste worden verbeterd. (1) PB L 209 van 2.8.1997, blz. 1. (2) PB C 124 van 5.5.1999, blz. 4.",
  "source": "EUR LEX"
}