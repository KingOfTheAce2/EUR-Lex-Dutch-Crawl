{
  "url": "http://www.w3.org/1999/xhtml\">",
  "content": "L_2009149NL.01007801.xml 12.6.2009 NL Publicatieblad van de Europese Unie L 149/78 BESCHIKKING VAN DE COMMISSIE van 11 juni 2009 tot wijziging van Beschikking 2008/938/EG tot vaststelling van de lijst van begunstigde landen die in aanmerking komen voor de bijzondere stimuleringsregeling voor duurzame ontwikkeling en goed bestuur overeenkomstig Verordening (EG) nr. 732/2008 van de Raad betreffende de toepassing van een schema van algemene tariefpreferenties voor de periode van 1 januari 2009 tot en met 31 december 2011 (Kennisgeving geschied onder nummer C(2009) 4383) (2009/454/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 732/2008 van de Raad van 22 juli 2008 betreffende de toepassing van een schema van algemene tariefpreferenties voor de periode van 1 januari 2009 tot en met 31 december 2011 en tot wijziging van de Verordeningen (EG) nr. 552/97 en (EG) nr. 1933/2006 en de Verordeningen (EG) nr. 1100/2006 en (EG) nr. 964/2007 van de Commissie ( 1 ) , en met name op artikel 10, lid 2, Overwegende hetgeen volgt: (1) Verordening (EG) nr. 732/2008 voorziet in de toekenning van een bijzondere stimuleringsregeling voor duurzame ontwikkeling en goed bestuur aan ontwikkelingslanden die voldoen aan de in de artikelen 8 en 9 van die verordening gestelde eisen. (2) Overeenkomstig artikel 10, lid 2, van die verordening heeft de Commissie Beschikking 2008/938/EG van 9 december 2008 tot vaststelling van de lijst van begunstigde landen die in aanmerking komen voor de bijzondere stimuleringsregeling voor duurzame ontwikkeling en goed bestuur overeenkomstig Verordening (EG) nr. 732/2008 van de Raad betreffende de toepassing van een schema van algemene tariefpreferenties voor de periode van 1 januari 2009 tot en met 31 december 2011 ( 2 ) gegeven. (3) Overeenkomstig die beschikking werd aan de Bolivariaanse Republiek Venezuela (hierna: „Venezuela”) de bijzondere stimuleringsregeling voor duurzame ontwikkeling en goed bestuur toegekend. (4) Nu is echter gebleken dat Venezuela het Verdrag van de Verenigde Naties ter bestrijding van corruptie, dat in bijlage III, deel B, punt 27, van Verordening (EG) nr. 732/2008 is vermeld, niet heeft geratificeerd. Venezuela voldeed dus niet aan al de bij Verordening (EG) nr. 732/2008 gestelde eisen voor toekenning van de bijzondere stimuleringsregeling. Beschikking 2008/938/EG moet dienovereenkomstig worden gewijzigd, waarbij moet worden voorzien in een passende overgangsperiode voor de toepassing van de wijziging. Overeenkomstig artikel 214 van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 3 ) blijven douaneschulden die tot de datum van toepassing van deze beschikking op grond van Beschikking 2008/938/EG ontstaan, dan ook onverlet. (5) Het Comité algemene preferenties heeft geen advies uitgebracht binnen de door zijn voorzitter bepaalde termijn; de Commissie heeft derhalve op 2 april 2009 overeenkomstig artikel 5, lid 4, van Besluit 1999/468/EG van de Raad ( 4 ) een voorstel bij de Raad ingediend, waarover de Raad binnen drie maanden een besluit moet nemen. (6) De Raad heeft echter op 18 mei 2009 bevestigd dat er geen gekwalificeerde meerderheid voor of tegen het voorstel is en dat de Commissie kan handelen overeenkomstig artikel 5, lid 6, laatste alinea, van Besluit 1999/468/EG, zodat nu door de Commissie een beschikking moet worden gegeven. (7) Krachtens artikel 10, lid 3, van Verordening (EG) nr. 732/2008 moet Venezuela van deze beschikking in kennis worden gesteld, HEEFT DE VOLGENDE BESCHIKKING GEGEVEN: Artikel 1 In artikel 1 van Beschikking 2008/938/EG worden de woorden „(VE) Venezuela” geschrapt. Artikel 2 Deze beschikking is van toepassing met ingang van de zestigste dag volgende op die van haar bekendmaking in het Publicatieblad van de Europese Unie . Artikel 3 Deze beschikking is gericht tot de Bolivariaanse Republiek Venezuela. Gedaan te Brussel, 11 juni 2009. Voor de Commissie Catherine ASHTON Lid van de Commissie ( 1 ) PB L 211 van 6.8.2008, blz. 1 . ( 2 ) PB L 334 van 12.12.2008, blz. 90 . ( 3 ) PB L 302 van 19.10.1992, blz. 1 . ( 4 ) PB L 184 van 17.7.1999, blz. 23 .",
  "source": "EUR LEX"
}