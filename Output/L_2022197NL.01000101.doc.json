{
  "url": "http://www.w3.org/1999/xhtml\"><!--",
  "content": "L_2022197NL.01000101.xml 26.7.2022 NL Publicatieblad van de Europese Unie L 197/1 GEDELEGEERDE VERORDENING (EU) 2022/1299 VAN DE COMMISSIE van 24 maart 2022 tot aanvulling van Richtlijn 2014/65/EU van het Europees Parlement en de Raad met technische reguleringsnormen tot nadere invulling van de inhoud van positiebeheerscontroles door handelsplatformen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2014/65/EU van het Europees Parlement en de Raad van 15 mei 2014 betreffende markten voor financiële instrumenten en tot wijziging van Richtlijn 2002/92/EG en Richtlijn 2011/61/EU ( 1 ) , en met name artikel 57, lid 8, vierde alinea, Overwegende hetgeen volgt: (1) Richtlijn (EU) 2021/338 van het Europees Parlement en de Raad ( 2 ) bevat wijzigingen van artikel 57 van Richtlijn 2014/65/EU wat betreft positiebeheerscontroles. (2) Overeenkomstig die wijzigingen van artikel 57 van Richtlijn 2014/65/EU moeten handelsplatformen die grondstoffenderivaten verhandelen, over doeltreffende positiebeheerscontroles beschikken en deze toepassen om ongecontroleerde handel te voorkomen en tegen te gaan, om ordelijke koersvorming en afwikkeling te ondersteunen en om de efficiëntie van markten te garanderen. (3) Doeltreffende positiebeheerscontroles omvatten bijvoorbeeld juridische regelingen om data van eindhouders van posities en moederondernemingen te verkrijgen en te gebruiken, alsmede technische regelingen, zoals rapporten en parameters voor het bouwen van bijvoorbeeld een positiedashboard. Daarom moeten doeltreffende positiebeheerscontroles nauw verweven zijn met en gebruikmaken van de doorlopende monitoring door het handelsplatform. (4) Om te voorkomen dat de koersvorming niet buitensporig door het bestaan van een positie wordt beïnvloed en om de opbouw in kaart te brengen van concentraties van posities die kunnen resulteren in koersverstoring, marktmanipulatie of andere misbruikmakende handelspraktijken, moeten handelsplatformen op de hoogte zijn van grote posities die eindhouders van posities en moederondernemingen houden in door middel van materiële levering afgewikkelde grondstoffenderivaten en de redenen voor het houden van die posities. Aangezien de daadwerkelijke voorraad van de onderliggende fysieke grondstof beperkt is tot een vaststaande voorraad, zijn door middel van materiële levering afgewikkelde grondstoffenderivaten veel vatbaarder voor ongecontroleerde handelspraktijken zoals market squeezes of market cornering waarbij tegenpartijen een dominante positie gebruiken om voor een grondstoffenderivaat — of voor de onderliggende grondstof — de koers op een kunstmatig niveau vast te leggen Daarom is het noodzakelijk grote posities in grondstoffenderivaten in kaart te brengen die naar hun opzet door materiële levering worden afgewikkeld, en grondstoffen die naar de keuze van de koper of de verkoper door middel van materiële levering kunnen worden afgewikkeld. (5) Wat een grote positie is, moeten handelsplatformen bepalen rekening houdende met de omvang en de samenstelling van de betrokken markt. Daartoe moeten handelsplatformen de kwalitatieve of kwantitatieve criteria bepalen die worden gebruikt om die grote blootstellingen te identificeren, en moeten zij over procedures beschikken om alle door personen gehouden posities te identificeren die dergelijke vooraf bepaalde verantwoordingsdrempels overschrijden. Bij kwantitatieve en kwalitatieve criteria kan het onder meer gaan om de omvang van de totale openstaande posities in het grondstoffenderivaat, het aandeel van de positie van de positiehouder, de volatiliteit van de markten en de kenmerken van de onderliggende grondstoffenmarkt. Wanneer die drempels worden overschreden, moet het handelsplatform proberen te achterhalen wat de redenen zijn voor de opbouw van die grote positie. Daartoe moet het handelsplatform nagaan of zij de persoon die deze grote positie aanhoudt, om aanvullende informatie moet vragen, met name gelet op de vraag hoe vaak de door die persoon gehouden posities de verantwoordingsdrempels overschrijden en de mate waarin de verantwoordingsdrempels worden overschreden. Die informatie kan onder meer posities omvatten in aanverwante producten, de economische redenen voor de openstaande positie en de activiteit op een aanverwante onderliggende grondstoffenmarkt. Op basis van de reeds beschikbare of via het informatieverzoek verzamelde informatie moet het handelsplatform zo nodig passende maatregelen treffen. (6) Het is belangrijk dat de vastgestelde verantwoordingsdrempels adequaat en effectief blijven voor het daarmee beoogde doel en dat de bevoegde autoriteit geïnformeerd wordt over de methodiek die voor de vaststelling en actualisering van die verantwoordingsdrempels worden gebruikt. (7) Deze verordening is gebaseerd op het ontwerp van technische reguleringsnormen dat de Europese Autoriteit voor effecten en markten (ESMA) bij de Commissie heeft ingediend. (8) De Europese Autoriteit voor effecten en markten heeft open publieke consultaties gehouden over de ontwerpen van technische reguleringsnormen waarop deze verordening is gebaseerd, de potentiële kosten en baten ervan geanalyseerd en het advies ingewonnen van de Stakeholdergroep effecten en markten, die overeenkomstig artikel 37 van Verordening (EU) nr. 1095/2010 van het Europees Parlement en de Raad ( 3 ) is opgericht, HEEFT DE VOLGENDE VERORDENING VASTGESTELD: Artikel 1 Algemene monitoringverplichtingen Handelsplatformen beschikken over regelingen voor het doorlopend monitoren van posities die eindhouders van posities en moederondernemingen aanhouden in ieder op hun handelsplatform verhandeld grondstoffenderivaat. Artikel 2 Verantwoordingsdrempels 1.   Als onderdeel van hun positiebeheerscontroles bepalen handelsplatformen die handel in grondstoffenderivaten aanbieden, verantwoordingsdrempels in de spotmaand in de zin van artikel 2, lid 3, van Gedelegeerde Verordening 2022/1301 van de Commissie ( 4 ) en in de overige maanden in de zin van artikel 2, lid 4, van Gedelegeerde Verordening 2022/1301 wat betreft voor verhandeling beschikbare grondstoffenderivaten die door middel van materiële levering worden afgewikkeld of kunnen worden afgewikkeld. 2.   Voor de toepassing van lid 1 is een verantwoordingsdrempel het niveau van de door een eindhouder van posities of een moederonderneming in een grondstoffenderivaat aangehouden nettopositie die, bij overschrijding daarvan, overeenkomstig lid 3 aanleiding kan geven tot een verzoek van het handelsplatform om aanvullende informatie. 3.   Wanneer een in lid 1 bedoelde door een eindhouder van posities of een moederonderneming in een grondstoffenderivaat aangehouden nettopositie de voor de spotmaand of voor de overige maanden overeenkomstig lid 1 van dit artikel vastgestelde verantwoordingsdrempel overschrijdt, verkrijgt het handelsplatform, wanneer zulks passend wordt geacht, informatie over de aard en het doel van de in dat grondstoffenderivaat aangehouden positie. Bij het beoordelen van de vraag of het passend is informatie te verkrijgen, houdt het handelsplatform rekening met de frequentie waarmee de verantwoordingsdrempels door dezelfde eindhouder van posities of moederonderneming worden overschreden, de omvang van de overschrijding en andere, reeds beschikbare relevante informatie. Artikel 3 Evaluatie van en rapportage over verantwoordingsdrempels 1.   Handelsplatformen evalueren, op jaarbasis, de adequaatheid en doeltreffendheid van de overeenkomstig artikel 2, lid 1, vastgestelde verantwoordingsdrempels. 2.   Een handelsplatform deelt zijn bevoegde autoriteit de methodiek mee die wordt gebruikt om de in artikel 2, lid 1, bedoelde verantwoordingsdrempels vast te stellen. 3.   Een handelsplatform stelt zijn bevoegde autoriteit op jaarbasis in kennis van het aantal gevallen waarin verantwoordingsdrempels zijn overschreden, van alle verzoeken om aanvullende informatie overeenkomstig artikel 2, lid 3, en van alle overeenkomstig artikel 2, lid 4, genomen maatregelen. Artikel 4 Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 24 maart 2022. Voor de Commissie De voorzitter Ursula VON DER LEYEN ( 1 ) PB L 173 van 12.6.2014, blz. 349 . ( 2 ) Richtlijn (EU) 2021/338van het Europees Parlement en de Raad van 16 februari 2021 tot wijziging van Richtlijn 2014/65/EU wat betreft informatievereisten, productgovernance en positielimieten, en Richtlijnen 2013/36/EU en (EU) 2019/878 wat betreft de toepassing daarvan op beleggingsondernemingen, om bij te dragen aan het herstel van de COVID-19-crisis ( PB L 68 van 26.2.2021, blz. 14 ). ( 3 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ). ( 4 ) Gedelegeerde Verordening (EU) 2022/1301 van de Commissie van 31 maart 2022 tot wijziging van de in Gedelegeerde Verordening (EU) 2020/1226 vastgestelde technische reguleringsnormen wat betreft de overeenkomstig de STS-kennisgevingsvereisten te verstrekken informatie voor op de balans opgenomen synthetische securitisaties (PB L 197 van … … 2022, blz. 10).",
  "source": "EUR LEX"
}