{
  "url": "http://www.w3.org/1999/xhtml\"><!--",
  "content": "L_202401336NL.000101.fmx.xml Publicatieblad van de Europese Unie NL L-serie 2024/1336 15.5.2024 BESLUIT (GBVB) 2024/1336 VAN DE RAAD van 14 mei 2024 tot wijziging van Besluit (GBVB) 2023/1532 betreffende beperkende maatregelen in het licht van de militaire steun van Iran aan de Russische aanvalsoorlog tegen Oekraïne DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 20 juli 2023 Besluit (GBVB) 2023/1532 ( 1 ) vastgesteld. (2) In zijn conclusies van 21 en 22 maart 2024 verklaarde de Europese Raad dat de toegang van Rusland tot gevoelige goederen en technologieën met relevantie voor het slagveld maximaal moet worden beperkt, onder meer door entiteiten in derde landen aan te pakken die de omzeiling van sancties mogelijk maken. De Europese Raad riep de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) en de Commissie op verdere sancties tegen Belarus, Noord-Korea en Iran voor te bereiden. Voorts verklaarde de Europese Raad dat de Europese Unie intensief zal blijven samenwerken met regionale en internationale partners om verdere regionale escalatie te voorkomen, met name in Libanon en de Rode Zee. De Europese Raad riep alle actoren, en met name Iran, ertoe op af te zien van acties die tot escalatie kunnen leiden. (3) Op 14 april 2024 veroordeelde de Unie, in de verklaring van de hoge vertegenwoordiger namens de Unie, in de krachtigste bewoordingen de Iraanse drone- en raketaanvallen op Israël van 13 april 2024 als een ongekende escalatie die de regionale veiligheid bedreigt. (4) In zijn conclusies van 17 april 2024 veroordeelde de Europese Raad met klem en ondubbelzinnig de Iraanse aanval op Israël en herhaalde zijn volledige solidariteit met de Israëlische bevolking en zijn gehechtheid aan de veiligheid van Israël en aan regionale stabiliteit. De Europese Raad riep Iran en zijn gelieerde groeperingen op alle aanvallen te staken en drong er bij alle partijen op aan zich uiterst terughoudend op te stellen en af te zien van acties die de spanningen in de regio kunnen doen toenemen. Voorts, wordt in de conclusies van de Europese Raad verklaard dat de Unie verdere beperkende maatregelen tegen Iran zal nemen, met name met betrekking tot onbemande luchtvaartuigen (UAV’s) en raketten. Ten slotte herhaalde de Europese Raad dat de Unie zich ten volle blijft inzetten om bij te dragen aan de-escalatie en veiligheid in de regio. (5) Ter ondersteuning van zijn aanvalsoorlog tegen Oekraïne, die de soevereiniteit, onafhankelijkheid en territoriale integriteit van dat land schendt, gebruikt Rusland door Iran geproduceerde UAV’s, onder meer tegen burgers en civiele infrastructuur. Het door de Iraanse overheid gesteunde programma voor de ontwikkeling en productie van UAV’s draagt derhalve bij tot schendingen van het Handvest van de Verenigde Naties en van de fundamentele beginselen van het internationaal recht. (6) De Unie is uiterst bezorgd over berichten dat Iran mogelijk raketten aan Rusland overdraagt voor gebruik in zijn aanvalsoorlog tegen Oekraïne. (7) De verspreiding van door Iran geproduceerde UAV’s en raketten en aanverwante technologieën onder niet-statelijke gewapende groeperingen in het Midden-Oosten en daarbuiten is een belangrijke bron van bezorgdheid. Iran heeft UAV’s en raketten die het heeft geproduceerd, overgedragen aan gewapende groepen en entiteiten, waaronder Hamas, Hezbollah, de Houthi’s, en milities in Syrië en Irak, alsmede aan partijen die betrokken zijn bij het conflict in Sudan. (8) Het Iraanse raketprogramma, dat gebaseerd is op zowel staatsbedrijven als particuliere bedrijven en gebruikmaakt van binnenlandse onderzoekscapaciteiten, wordt beheerd door het Ministerie van Defensie en Logistiek van de Strijdkrachten van Iran en de Islamitische Revolutionaire Garde, die beide onder de sanctieregeling van de Unie vallen. Het Iraanse raketprogramma omvat de aankoop, ontwikkeling, productie en overdracht van raketten. (9) Iran onderhoudt reeds lang betrekkingen met gewapende groepen en entiteiten in het Midden-Oosten en het Rode Zeegebied, waaronder terroristische organisaties zoals de militaire vleugels van Hezbollah en Hamas, en heeft hun raketten en productiemiddelen verstrekt die het zelf heeft geproduceerd. (10) De aanhoudende levering door Iran van wapens en aanverwant materieel aan de Houthi’s is in strijd met Resolutie 2216 (2015) van de Veiligheidsraad van de Verenigde Naties. (11) Aanvallen op de centrale scheepvaartroutes door de Houthi’s in het Midden-Oosten en het Rode Zeegebied zijn een belangrijke bron van bezorgdheid met betrekking tot de belangen van de Unie en de lidstaten. Bij Besluit (GBVB) 2024/632 van de Raad ( 2 ) werd de maritieme beveiligingsoperatie van de Europese Unie ter bescherming van de vrijheid van scheepvaart in verband met de crisis in de Rode Zee opgestart (EUNAVFOR ASPIDES). Het is in het belang van de Unie en de lidstaten om in het kader van het gemeenschappelijk buitenlands en veiligheidsbeleid maatregelen vast te stellen om te voorkomen dat de Houthi’s verdere toegang krijgen tot door Iran geproduceerde wapens, zoals raketten en UAV’s. (12) Gezien de ernst van de situatie en als reactie op de militaire steun van Iran aan de Russische aanvalsoorlog tegen Oekraïne, alsmede de levering door Iran van UAV’s en raketten aan gewapende groepen en entiteiten in het Midden-Oosten en het Rode Zeegebied, die de vrede en veiligheid, evenals de soevereiniteit van staten, ondermijnen, is het passend verdere beperkende maatregelen ten aanzien van Iran in te voeren. Die maatregelen moeten voortdurend worden geëvalueerd en moeten kunnen worden opgeschort of ingetrokken, of aangevuld met andere beperkende maatregelen, afhankelijk van de ontwikkelingen ter plaatse. (13) Met name moet de titel van Besluit (GBVB) 2023/1532 worden gewijzigd en moeten reisbeperkingen en maatregelen ter bevriezing van activa worden opgelegd aan personen die verantwoordelijk zijn voor, ondersteuning verlenen aan of betrokken zijn bij het Iraanse raketprogramma, of die raketten of UAV’s of aanverwante technologieën van Iran leveren, verkopen of anderszins bij de overdracht ervan aan Rusland betrokken zijn ter ondersteuning van de Russische aanvalsoorlog tegen Oekraïne, of aan gewapende groepen en entiteiten die de vrede en de veiligheid in het Midden-Oosten en het Rode Zeegebied ondermijnen, of als zulks strijdig is met Resolutie 2216 (2015) van de VN-Veiligheidsraad. (14) Het is ook passend de uitvoer van andere onderdelen die bij de ontwikkeling en de productie van UAV’s kunnen worden gebruikt, uit de Unie naar Iran te verbieden. (15) Om uitvoering te geven aan bepaalde maatregelen, is verder optreden van de Unie vereist. (16) Besluit (GBVB) 2023/1532 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit (GBVB) 2023/1532 wordt als volgt gewijzigd: 1) De titel wordt vervangen door: “Besluit (GBVB) 2023/1532 van de Raad van 20 juli 2023 betreffende beperkende maatregelen in het licht van de militaire steun van Iran aan de Russische aanvalsoorlog tegen Oekraïne en aan gewapende groepen en entiteiten in het Midden-Oosten en het Rode Zeegebied”. 2) Artikel 2, lid 1, wordt vervangen door: “1.   De lidstaten nemen de nodige maatregelen om de inreis in of de doorreis door hun grondgebied te beletten van natuurlijke personen die: a) verantwoordelijk zijn voor, ondersteuning verlenen aan of betrokken zijn bij het Iraanse programma voor UAV’s of raketten; b) door levering, verkoop of op andere wijze betrokken zijn bij de overdracht van UAV’s of raketten of aanverwante technologieën van Iran: i) aan Rusland, ter ondersteuning van de Russische aanvalsoorlog tegen Oekraïne; ii) aan gewapende groepen en entiteiten die de vrede en veiligheid in het Midden-Oosten en het Rode Zeegebied ondermijnen; iii) aan natuurlijke personen of rechtspersonen, entiteiten of lichamen die Resolutie 2216 (2015) van de Veiligheidsraad van de Verenigde Naties schenden, of c) banden hebben met natuurlijke personen als bedoeld in punt a) of punt b), of met rechtspersonen, entiteiten of lichamen die op grond van artikel 3, lid 1, op de lijst zijn geplaatst, als vermeld in de bijlage.”. 3) Artikel 3, lid 1, wordt vervangen door: “1.   Bevroren worden alle tegoeden en economische middelen die toebehoren aan of eigendom zijn, in het bezit zijn dan wel onder zeggenschap staan van natuurlijke personen of rechtspersonen, entiteiten of lichamen die: a) verantwoordelijk zijn voor, ondersteuning verlenen aan of betrokken zijn bij het Iraanse programma voor UAV’s of raketten; b) door levering, verkoop of op andere wijze betrokken zijn bij de overdracht van UAV’s of raketten of aanverwante technologieën van Iran: i) aan Rusland, ter ondersteuning van de Russische aanvalsoorlog tegen Oekraïne; ii) aan gewapende groepen en entiteiten die de vrede en veiligheid in het Midden-Oosten en het Rode Zeegebied ondermijnen; iii) aan natuurlijke personen of rechtspersonen, entiteiten of lichamen die Resolutie 2216 (2015) van de Veiligheidsraad van de Verenigde Naties schenden, of, c) banden hebben met de in punt a) of punt b) bedoelde natuurlijke personen of rechtspersonen, entiteiten of lichamen, als vermeld in de bijlage.”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 14 mei 2024. Voor de Raad De voorzitter V. VAN PETEGHEM ( 1 ) Besluit (GBVB) 2023/1532 van de Raad van 20 juli 2023 betreffende beperkende maatregelen in het licht van de militaire steun van Iran aan de Russische aanvalsoorlog tegen Oekraïne ( PB L 186 van 25.7.2023, blz. 20 ). ( 2 ) Besluit (GBVB) 2024/632 van de Raad van 19 februari 2024 betreffende de start van de maritieme beveiligingsoperatie van de Europese Unie ter bescherming van de vrijheid van scheepvaart in verband met de crisis in de Rode Zee (EUNAVFOR ASPIDES) ( PB L, 2024/632, 20.2.2024, ELI: http://data.europa.eu/eli/dec/2024/632/oj ). ELI: http://data.europa.eu/eli/dec/2024/1336/oj ISSN 1977-0758 (electronic edition)",
  "source": "EUR LEX"
}