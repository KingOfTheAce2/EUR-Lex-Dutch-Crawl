{
  "url": "http://www.w3.org/1999/xhtml\">",
  "content": "L_202400946NL.000101.fmx.xml Publicatieblad van de Europese Unie NL Serie L 2024/946 26.3.2024 GEDELEGEERDE VERORDENING (EU) 2024/946 VAN DE COMMISSIE van 18 januari 2024 tot wijziging van Verordening (EU) 2021/2115 van het Europees Parlement en de Raad wat betreft de toewijzingen aan de lidstaten voor rechtstreekse betalingen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/2115 van het Europees Parlement en de Raad van 2 december 2021 tot vaststelling van voorschriften inzake steun voor de strategische plannen die de lidstaten in het kader van het gemeenschappelijk landbouwbeleid opstellen (strategische GLB-plannen) en die uit het Europees Landbouwgarantiefonds (ELGF) en het Europees Landbouwfonds voor plattelandsontwikkeling (Elfpo) worden gefinancierd, en tot intrekking van Verordeningen (EU) nr. 1305/2013 en (EU) nr. 1307/2013 ( 1 ) , en met name artikel 87, lid 2, Overwegende hetgeen volgt: (1) Overeenkomstig artikel 88, lid 6, tweede alinea, van Verordening (EU) 2021/2115 heeft Frankrijk in zijn strategisch GLB-plan besloten maximaal 5 % van zijn toewijzingen voor rechtstreekse betalingen te gebruiken voor interventietypen in andere sectoren bedoeld in titel III, hoofdstuk III, afdeling 7, van Verordening (EU) 2021/2115 voor de kalenderjaren 2024 tot en met 2027. De overeenkomstige bedragen moeten derhalve in mindering worden gebracht op de toewijzingen aan Frankrijk voor rechtstreekse betalingen. (2) Gedelegeerde Verordening (EU) 2023/813 van de Commissie ( 2 ) hield rekening met de wijzigingen in de toewijzingen aan de lidstaten voor rechtstreekse betalingen na de goedkeuring van de strategische GLB-plannen, maar omvatte niet de wijzigingen waartoe Frankrijk voor dit soort overhevelingen had besloten. Om rekening te houden met het besluit van die lidstaat, moeten de in de bijlagen V en IX bij Verordening (EU) 2021/2115 vermelde toewijzingen aan Frankrijk voor rechtstreekse betalingen derhalve worden aangepast. (3) De bijlagen V en IX bij Verordening (EU) 2021/2115 moeten derhalve dienovereenkomstig worden gewijzigd. (4) Aangezien de overheveling van toewijzingen waartoe Frankrijk heeft besloten, betrekking heeft op de uitvoering van interventies in de kalenderjaren 2024 tot en met 2027, wordt deze van kracht met ingang van 1 januari 2024. Om deze wijziging ook in Verordening (EU) 2021/2115 op passende wijze in aanmerking te nemen en aangezien de wijzigingen die met de onderhavige verordening worden doorgevoerd, gevolgen hebben voor de toepassing van Verordening (EU) 2021/2115 vanaf 2024, en met name voor de interventietypen in de vorm van rechtstreekse betalingen, moet de onderhavige verordening in werking treden op de dag na die van de bekendmaking ervan in het Publicatieblad van de Europese Unie en moet zij met terugwerkende kracht van toepassing zijn met ingang van 1 januari 2024, HEEFT DE VOLGENDE VERORDENING VASTGESTELD: Artikel 1 De bijlagen V en IX bij Verordening (EU) 2021/2115 worden gewijzigd overeenkomstig de bijlage bij de onderhavige verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2024. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 januari 2024. Voor de Commissie De voorzitter Ursula VON DER LEYEN ( 1 ) PB L 435 van 6.12.2021, blz. 1 , ELI: http://data.europa.eu/eli/reg/2021/2115/oj. ( 2 ) Gedelegeerde Verordening (EU) 2023/813 van de Commissie van 8 februari 2023 tot wijziging van Verordening (EU) 2021/2115 van het Europees Parlement en de Raad wat betreft de toewijzingen aan de lidstaten voor rechtstreekse betalingen en wat betreft de jaarlijkse uitsplitsing per lidstaat van de steun van de Unie voor plattelandsontwikkeling ( PB L 102 van 17.4.2023, blz. 1 , ELI: http://data.europa.eu/eli/reg_del/2023/813/oj). BIJLAGE De bijlagen V en IX bij Verordening (EU) 2021/2115 worden als volgt gewijzigd: 1) In bijlage V worden de gegevens voor Frankrijk vervangen door: Kalenderjaar 2023 2024 2025 2026 2027 en daaropvolgende jaren “Frankrijk 6 736 440 037 6 718 840 037 6 710 740 037 6 705 140 037 7 252 000 537 ” 2) In bijlage IX worden de gegevens voor Frankrijk vervangen door: Kalenderjaar 2023 2024 2025 2026 2027 en daaropvolgende jaren “Frankrijk 6 736 440 037 6 718 840 037 6 710 740 037 6 705 140 037 7 252 000 537 ” ELI: http://data.europa.eu/eli/reg_del/2024/946/oj ISSN 1977-0758 (electronic edition)",
  "source": "EUR LEX"
}