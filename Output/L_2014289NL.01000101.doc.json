{
  "url": "http://www.w3.org/1999/xhtml\">",
  "content": "L_2014289NL.01000101.xml 3.10.2014 NL Publicatieblad van de Europese Unie L 289/1 BESLUIT VAN DE RAAD van 29 september 2014 tot wijziging van Besluit 2014/668/EU van de Raad inzake de ondertekening, namens de Europese Unie, en de voorlopige toepassing van de Associatieovereenkomst tussen de Europese Unie en de Europese Gemeenschap voor Atoomenergie en hun lidstaten, enerzijds, en Oekraïne, anderzijds, met betrekking tot titel III (met uitzondering van de bepalingen betreffende de behandeling van onderdanen van derde landen die legaal als werknemer op het grondgebied van de andere partij verblijven), en de titels IV, V, VI en VII, alsmede de bijbehorende bijlagen en protocollen (2014/691/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 217, in samenhang met artikel 218, lid 5, en artikel 218, lid 8, tweede alinea, Gezien het voorstel van de Europese Commissie, Overwegende hetgeen volgt: (1) Op 23 juni 2014 heeft de Raad Besluit 2014/668/EU ( 1 ) vastgesteld. (2) Na overleg met Oekraïne en in het kader van de totaliteit van de inspanningen voor de tenuitvoerlegging van het vredesproces in Oekraïne heeft de Commissie de Raad voorgesteld de voorlopige toepassing van de handelsbepalingen van de Associatieovereenkomst tussen de Europese Unie en de Europese Gemeenschap voor Atoomenergie en hun lidstaten, enerzijds, en Oekraïne, anderzijds, („de associatieovereenkomst”) (titel IV) uit te stellen tot 31 december 2015, en tegelijkertijd de toepassing van de autonome handelsmaatregelen van de Unie ten behoeve van Oekraïne voort te zetten. (3) De voorlopige toepassing van de desbetreffende bepalingen van de titels III, IV, V, VI en VII, en de bijbehorende bijlagen en protocollen, van de associatieovereenkomst zal geleidelijk gebeuren. Met betrekking tot de titels III, V, VI en VII, en de bijbehorende bijlagen en protocollen, zal de kennisgeving overeenkomstig artikel 486 van de associatieovereenkomst onverwijld worden verricht, in samenhang met de kennisgeving van de bepalingen van artikel 4 van het Besluit 2014/295/EU van de Raad ( 2 ) . Met betrekking tot titel IV en de bijbehorende bijlagen en protocollen zal de kennisgeving worden verricht zodat de voorlopige toepassing van kracht wordt op 1 januari 2016. (4) Besluit 2014/668/EU van de Raad moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 In artikel 4 van Besluit 2014/668/EU van de Raad worden de volgende leden toegevoegd: „Wat betreft de desbetreffende bepalingen van de titels III, V, VI en VII, en de bijbehorende bijlagen en protocollen, wordt de kennisgeving betreffende de voorlopige toepassing overeenkomstig artikel 486 van de overeenkomst onverwijld verricht. Wat betreft de desbetreffende bepalingen van titel IV, en de bijbehorende bijlagen en protocollen, wordt de kennisgeving overeenkomstig artikel 486 van de overeenkomst zo verricht dat de voorlopige toepassing van kracht wordt op 1 januari 2016.” . Artikel 2 Dit besluit treedt in werking op de datum waarop het wordt vastgesteld. Gedaan te Brussel, 29 september 2014. Voor de Raad De voorzitter S. GOZI ( 1 ) Besluit 2014/668/EU van 23 juni 2014 betreffende de ondertekening, namens de Europese Unie, en de voorlopige toepassing van de Associatieovereenkomst tussen de Europese Unie en de Europese Gemeenschap voor Atoomenergie en hun lidstaten, enerzijds, en Oekraïne, anderzijds, met betrekking tot titel III (met uitzondering van de bepalingen betreffende de behandeling van onderdanen van derde landen die legaal als werknemer op het grondgebied van de andere partij verblijven), en de titels IV, V, VI en VII, alsmede de bijbehorende bijlagen en protocollen ( PB L 278 van 20.9.2014, blz. 1 ). ( 2 ) Besluit 2014/295/EUvan de Raad van 17 maart 2014 inzake de ondertekening namens de Europese Unie en de voorlopige toepassing van de Associatieovereenkomst tussen de Europese Unie en de Europese Gemeenschap voor Atoomenergie en hun lidstaten, enerzijds, en Oekraïne, anderzijds, betreffende de preambule, artikel 1 en de titels I, II en VII daarvan ( PB L 161 van 29.5.2014, blz. 1 ).",
  "source": "EUR LEX"
}