{
  "url": "http://www.w3.org/1999/xhtml\">",
  "content": "C_2005148NL.01000401.xml 18.6.2005 NL Publicatieblad van de Europese Unie C 148/4 ADVIES VAN DE COMMISSIE van 9 juni 2005 betreffende tussentijdse maatregelen van de Deense regering met betrekking tot snelle over/onderdrukkleppen van het model NEW-ISO-HV, vervaardigd door TANKTECH Co. in de Republiek Korea (2005/C 148/03) (Voor de EER relevante tekst) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gezien Richtlijn 96/98/EG van de Raad van 20 december 1996 inzake uitrusting van zeeschepen ( 1 ) , en met name op artikel 13, Overwegende hetgeen volgt: (1) De van toepassing zijnde beproevingsnormen voor voorzieningen ter voorkoming van vlamdoorslag naar ladingstanks in olietankers (alleen snelle kleppen) zijn neergelegd in de circulaires MSC 677 en MSC 1009 van de Internationale Maritieme Organisatie; in het laatste geval betreft het de internationale norm ISO 15364:2000. (2) Bij schrijven van 24 februari 2004 heeft de Deense Maritieme Autoriteit (Søfartsstyrelsen) de Commissie in kennis gesteld van de door haar genomen tussentijdse maatregelen met betrekking tot snelle over/onderdrukkleppen van het model NEW-ISO-HV (hierna „de kleppen” te noemen) die worden vervaardigd door TANKTECH Co. in de Republiek Korea (hierna „de fabrikant” te noemen), waarbij enige van deze kleppen geïnstalleerd aan boord van schepen die de Deense vlag voeren binnen een nader aan te geven termijn dienen te worden verwijderd, op grond van het feit dat zij niet voldoen aan het bepaalde in artikel 5, leden 1 en 2, van Richtlijn 96/98/EG en wegens incorrecte toepassing van de beproevingsnormen bedoeld in artikel 5, lid 2, van de richtlijn. De brief van de Deense Maritieme Autoriteit bevatte een waarschuwing aangaande de overdruk die kan optreden bij het laden van tanks die met dit type kleppen zijn uitgerust. (3) Het schrijven van de Deense Maritieme Autoriteit ging vergezeld van een afschrift van het EG-typekeuringscertificaat dat op 4 maart 2002 onder referentienummer 11582/A1 EC door de aangemelde instantie Bureau Veritas is afgegeven voor snelle afblaas- en vacuümontlastkleppen met vlamscherm van de modellen NEW-ISO-HV-65, NEW-ISO-HV-80, NEW-ISO-HV-100, NEW-ISO-HV-125, NEW-ISO-HV-150, NEW-ISO-HV-200, NEW-ISO-HV-250 en NEW-ISO-HV-300 in respectievelijk de volgende nominale formaten: 65A, 80A, 100A, 125A, 150A, 200A, 250A en 300A. (4) De Deense Maritieme Autoriteit heeft de bovengenoemde tussentijdse maatregelen getroffen naar aanleiding van rapporten van schepen over aanzienlijke verschillen tussen de werkelijk gemeten tankdruk en de druk die wordt opgegeven in de productgegevens van de fabrikant, en als resultaat van een uitvoerig onderzoek naar kleppen die waren verwijderd uit een Deense tanker, welke later de M/T „Orahope” bleek te zijn. De kleppen van het Deense tankschip waren naar verluidt voorzien van het merk als bedoeld in artikel 11 van Richtlijn 96/98/EG (hierna „het merk” te noemen) en bleken later van het model NEW-ISO-HV-80 te zijn. (5) Bij het op last van de Deense Maritieme Autoriteit verrichte onderzoek naar de genoemde onderdelen bleek het om een aanzienlijk grotere drukstoot te gaan dan waarvan sprake is in de door de fabrikant verstrekte informatie. De Deense Maritieme Autoriteit achtte het hieruit resulterende verschil in tankdruk zeer groot en, gezien de hierbij in aanmerking te nemen veiligheidsaspecten, een voldoende reden om een verbod op het gebruik van deze kleppen aan boord van Deense schepen uit te vaardigen. (6) Bovendien heeft de Deense Maritieme Autoriteit bij haar onderzoek naar de kleppen vastgesteld dat een bediener niet met behulp van het verticale terugslagsysteem (check lift system) kon uitmaken of een klep in een bruikbare conditie verkeerde en dat het bij ontbreken van een kunststof afstandsstuk zou kunnen gebeuren dat een klep niet langer zelflegend is, terwijl de bediener dit niet zou merken. (7) De Deense Maritieme Autoriteit had van de fabrikant de volledige testdocumentatie verlangd. In haar brief van 24 februari 2004 aan de Commissie argumenteerde de Deense Maritieme Autoriteit dat er door de fabrikant onvoldoende documentatie was verstrekt om overeenstemming met de desbetreffende vereisten te staven, in het bijzonder op het stuk van testgegevens, productinformatie, constructiegegevens en certificatie. (8) In haar schrijven onthield de Deense Maritieme Autoriteit zich van een beoordeling van eventuele tekortkomingen in de beproevingsnormen zelf, omdat haars inziens de waargenomen problemen niet impliceerden dat de normen ontoereikend zouden zijn. (9) Na ontvangst van de brief van de Deense Maritieme Autoriteit is de Commissie in overleg getreden met de Deense Maritieme Autoriteit, de fabrikant, de Franse regering als aanmeldende lidstaat en de aangemelde instantie die het EG-typekeuringscertificaat in kwestie namens laatstgenoemde heeft afgegeven (hierna „de partijen” te noemen). Tevens heeft de Commissie, via de bedrijfstakvereniging Danske Maritime, van de Deense fabrikant Pres-Vac Engineering A/S documentatie ontvangen. (10) Onder de door de Deense Maritieme Autoriteit in het kader van de procedure voor de Commissie verschafte bijkomende informatie bevonden zich testrapporten over kleppen die als gevolg van de tussentijdse maatregelen uit schepen waren verwijderd. Deze tests betroffen kleppen van de modellen NEW-ISO-HV-80, NEW-ISO-HV-65 en NEW-ISO-HV-100 en bevestigden de bevindingen waarvan sprake in de brief van de Deense Maritieme Autoriteit van 24 februari 2004; bovendien werd met deze tests de kwestie van een mogelijke vlamterugslag aan de orde gesteld, hetgeen, indien de bezorgdheid gegrond zou blijken, een bijzonder ernstig veiligheidsrisico met zich mee zou brengen. (11) In antwoord op het door de Commissie georganiseerde overleg weerlegde Bureau Veritas een voor een de punten waarop de Deense Maritieme Autoriteit, in haar schrijven van februari 2004, de kleppen niet in overeenstemming met de van toepassing zijnde vereisten had bevonden. Het antwoord ging vergezeld van documentatie van de fabrikant met inbegrip van testgegevens, stroomgegevens, ijkproeven, een toelichting op de handleiding en een typegoedkeuringsrapport over vlamterugslag- en vuurresistentietests. (12) Deze documentatie is voldoende om na te kunnen gaan of aan de van toepassing zijnde vereisten is voldaan en is derhalve in overeenstemming met paragraaf 7 van module B in bijlage B van Richtlijn 96/98/EG. (13) Wat de vereisten voor de verticale terugslagklep betreft, stelt de Deense Maritieme Autoriteit zich op het standpunt dat alle bewegende kleponderdelen, inclusief de booster-disc, hieronder begrepen zouden moeten worden. Daar volgens de van toepassing zijnde norm alleen geverifieerd moet worden dat de „klep” gemakkelijk op en neer beweegt, en niet in de open stand blijft steken, zou de aangemelde instantie dus bevoegd zijn te oordelen dat de klep qua ontwerp met de vereisten in overeenstemming was. Tevens zij opgemerkt dat Bureau Veritas, terdege rekening houdend met de interpretatie van de Deense Maritieme Autoriteit, de fabrikanten ertoe heeft aangemoedigd de verticale terugslagklep te wijzigen, en dat er naar verluidt procedures in gang zijn gezet om deze wijzingen sneller door te voeren en de EG-typekeuring dienovereenkomstig te actualiseren. (14) Bovendien is de bij de NEW-ISO-HV-serie verstrekte handleiding, inclusief de tekeningen in geëxplodeerde vorm van de onderdelen, in volgorde van demontage en montage, ondanks het wat summiere karakter van de instructies, goed genoeg voor een serieuze medewerker om de kleppen veilig te kunnen bedienen, en is deze goed afgestemd op de mate van deskundigheid die van het met het onderhoud van de kleppen belaste personeel mag worden verwacht. (15) Om deze reden moet worden aangenomen dat er aan de vereisten van ISO 15364:2000 met betrekking tot certificatie en manuele verificatiemiddelen is voldaan. (16) Volgens door Bureau Veritas verschafte informatie is EG-typekeuringscertificaat nummer 11582/A1 EC in het geval van model NEW-ISO-HV-80 afgegeven voor kleppen waarvan de booster-disc een nominale diameter van 155 mm heeft, zulks in overeenstemming met het voor dergelijke doeleinden beproefde prototype. (17) Op 15 oktober 2004 heeft Bureau Veritas, in antwoord op vragen van de Italiaanse autoriteiten, erkend dat de tot 27 november 2002 geproduceerde kleppen van het type NEW-ISO-HV-80, als gevolg van een in de tekening gemaakte fout, van een booster-disc met een diameter van 150 mm waren voorzien. De klep met een booster-disc van 150 mm diameter is toen opnieuw op vlamterugslag en capaciteit getest, waarna de fabrikanten hebben besloten onmiddellijk alle betrokken rederijen hiervan op de hoogte te brengen met het oogmerk de booster-disc te laten vervangen. De vergissing was wel door de fabrikant ontdekt en vanaf 27 november 2002 gecorrigeerd, maar is destijds niet aan Bureau Veritas gerapporteerd. (18) De klep van het model NEW-ISO-HV-80 met serienummer ISO 20277101 welke verwijderd is uit de ladingstank van M/T „Orahope” bleek, bij meting door Force Technology in Denemarken, van een booster-disc van 150 mm voorzien te zijn. Dit was eveneens het geval met de op verzoek van Athenian Sea Carriers Ltd door Force Technology in Denemarken geteste klep van het model NEW-ISO-HV-80 met serienummer ISO 20528101. Op de merkplaten van deze eenheden kon worden afgelezen dat de merken op deze kleppen in 2002 waren aangebracht. Daarentegen was op de klep van het model NEW-ISO-HV-80 met serienummer ISO 1841203 die uit de M/T „Nord Africa” was weggehaald, een booster-disc gemonteerd van 156 mm diameter, als gemeten door Force Technology, hetgeen dus binnen de door de fabrikant voor dit type aangehouden, en als redelijk te beschouwen, tolerantiemarge valt; het merk van deze klep is in 2003 aangebracht. (19) Aldus heeft men kunnen vaststellen dat de fabrikant ten minste tot 27 november 2002 een niet nader bekend aantal kleppen van het model NEW-ISO-HV-80 met EG-typekeuringscertificaat nummer 11582/A1 EC in de handel heeft gebracht welke niet aan het goedgekeurde type conform waren, en dat het merk dus steeds onwettig op deze kleppen is aangebracht. (20) Op 20 oktober 2004 liet Bureau Veritas de Commissie weten dat er op 6 en 7 oktober 2004 verdere tests waren verricht door het Koreaanse Institute of Machinery and Materials, dat verzocht was na te gaan welke invloed de diameter van de booster-disc (150 mm/155 mm) op de stroomkromme (flow curve) heeft, gegevens te verzamelen die de waargenomen stijging van de drukpiek (drukstoot) kunnen bevestigen, en de resultaten van de vlamterugslagtests te bevestigen. De proeven wezen uit dat kleppen die zijn voorzien van een booster-disc met een diameter van 150 mm geheel andere drukpieken en stroomkarakteristieken vertonen dan eenheden die overeenstemmen met het goedgekeurde prototype, en dit bij identieke testcondities. (21) Stroomgegevens moeten correct en waarheidsgetrouw worden weergegeven, daar deze gebruikt worden voor de constructie van structureel goed ontworpen en deugdelijke tanks, voor de juiste dimensionering van de gebruikte pijpen en buizen, en ter bepaling van het maximale laad- en lostempo voor het schip. De fabrikant was sinds november 2002 volledig op de hoogte van het feit dat de stroomgegevens die waren verstrekt aan en worden gebruikt door systeemontwerpers bij de bepaling van de juiste afmetingen van de te monteren kleppen, in het geval van schepen met niet-standaardkleppen, in feite incorrect waren, aangezien deze op de prototypetest voor de EG-typekeuring betrekking hadden. Uit de door de Commissie ontvangen documentatie blijkt dat de fabrikant pas na toezending van de desbetreffende mededeling door Bureau Veritas aan de Italiaanse autoriteiten op 15 oktober 2004, en op last van laatstgenoemde naar aanleiding van de door de Deense Maritieme Autoriteit medegedeelde tussentijdse maatregelen, overgegaan is tot het opsporen van vaartuigen die met de ondeugdelijke kleppen waren uitgerust en maatregelen heeft getroffen om het probleem te verhelpen. (22) Deze corrigerende maatregelen bestaan naar verluidt in de vervanging van de booster-disc zonder verdere wijziging van de klep. De Commissie beschikt niet over gegevens waaruit zou blijken dat de aldus herstelde kleppen thans voldoen aan de desbetreffende vereisten in overeenstemming met artikel 5, lid 1, van Richtlijn 96/98/EG en een veilige exploitatie van de betrokken schepen mogelijk maken. (23) De testresultaten en scheepsinspectierapporten die de Commissie met betrekking tot de onder de tussentijdse maatregelen vallende kleppen heeft ontvangen spreken elkaar voor een groot deel tegen. Hoewel tal van gegevens erop lijken te wijzen dat met het goedgekeurde type overeenkomende NEW-ISO-HV-kleppen in bepaalde omstandigheden mogelijk niet aan de desbetreffende vereisten voor vlamterugslag zullen voldoen en afwijken van de door de fabrikant verschafte stroomgegevens, kunnen dergelijke gegevens toch niet als doorslaggevend worden beschouwd, in verband met de onzekerheid over de testomstandigheden, ten aanzien van onder meer de conditie van de na verwijdering uit een schip geteste kleppen, de testfaciliteiten waar de proeven werden uitgevoerd en de ijking van de gebruikte instrumenten. (24) Bovendien lijken deze proeven met verschillende testopstellingen te zijn verricht, doordat er uiteenlopende interpretaties zijn van de van toepassing zijnde norm ISO 15364, waarin sprake is van een „erkende nationale of internationale norm”. (25) Wat Richtlijn 96/98/EG betreft, zou men ervan moeten uitgaan dat deze „erkende nationale of internationale norm” EN 12874:2001 is, omdat hierin precieze opstellingsinstructies voor de beproeving van de eenheden in kwestie worden vastgesteld. (26) Het merk dient aan het einde van de productiefase te worden aangebracht en de laatste cijfers van het jaar waarin dit gebeurt te vermelden. (27) Alles wat redelijkerwijze mogelijk is moet worden gedaan om enigerlei bedreiging voor de veiligheid van met dit model kleppen uitgeruste schepen weg te nemen, HEEFT HET VOLGENDE ADVIES GOEDGEKEURD: 1. De tussentijdse maatregelen met betrekking tot kleppen van het model NEW-ISO-HV van TANKTECH Co. Ltd. die de Deense regering in haar schrijven van 24 februari 2004 aan de Commissie heeft meegedeeld, zijn toereikend, berekend op hun taak om de veiligheid op zeeschepen te verzekeren, en derhalve gewettigd. 2. De Commissie beveelt de lidstaten aan erop toe te zien dat kleppen van het model NEW-ISO-HV-80 waarop vóór 1 januari 2003 het in artikel 11 van Richtlijn 96/98/EG bedoelde merk (hierna „het merk” te noemen) is aangebracht, op hun grondgebied uit de handel worden genomen. 3. De Commissie beveelt de lidstaten aan erop toe te zien dat de in lid 2 bedoelde kleppen uit schepen die hun vlag voeren worden verwijderd. 4. De Commissie beveelt de lidstaten tevens aan erop toe te zien dat alle door TANKTECH Co. Ltd. geproduceerde kleppen van het model NEW-ISO-HV-80 waarop het merk na 1 januari 2003 is aangebracht en die op schepen welke hun vlag voeren zijn gemonteerd, zo spoedig mogelijk aan een onderzoek worden onderworpen om na te kunnen gaan of deze met het goedgekeurde type in overeenstemming zijn. Wanneer bij onderzoek blijkt dat deze kleppen niet met het type in overeenstemming zijn, beveelt de Commissie aan dat deze worden verwijderd en dat het geval aan de Commissie en de andere lidstaten wordt gemeld. 5. Waar door TANKTECH Co. Ltd. geproduceerde kleppen van het model NEW-ISO-HV-80 die niet van het merk zijn voorzien, een certificaat van gelijkwaardigheid als bedoeld in artikel 8, lid 3, van Richtlijn 96/98/EG hebben gekregen, zijn de leden 2 tot en met 4 mutatis mutandis van toepassing. 6. De Commissie beveelt aan dat de partijen, binnen een redelijke termijn, van normaliter ten hoogste zes maanden, gezamenlijk een representatief exemplaar van de nieuwe kleppen van het model NEW-ISO-HV in alle formaten aan een nieuwe test onderwerpen in een door beiden overeengekomen laboratorium, en dit in overeenstemming met de van toepassing zijnde beproevingsnormen, met inbegrip van met name Europese norm EN12874:2001, met het oogmerk vast te stellen of het goedgekeurde type, onder normale bedrijfsomstandigheden aan boord, aan de desbetreffende minimumvereisten voldoet. Zij zouden de resultaten van deze proef onverwijld aan de Commissie en de lidstaten moeten meedelen. 7. In afwachting van de resultaten van de in voorgaande paragraaf genoemde tests beveelt de Commissie de lidstaten aan alle andere voorzorgsmaatregelen te treffen die zij nodig achten in het geval van door TANKTECH Co. Ltd. geproduceerde kleppen van het model NEW-ISO-HV welke gemonteerd zijn op schepen die hun vlag voeren. Gedaan te Brussel, 9 juni 2005. Voor de Commissie Jacques BARROT Lid van de Commissie ( 1 ) PB L 46 van 17.2.1997, blz. 25 . Laatstelijk gewijzigd bij Richtlijn 2002/84/EG van het Europees Parlement en de Raad ( PB L 324 van 29.11.2002, blz. 53 ).",
  "source": "EUR LEX"
}