{
  "url": "http://www.w3.org/1999/xhtml\"><!--",
  "content": "L_2022307NL.01014901.xml 28.11.2022 NL Publicatieblad van de Europese Unie L 307/149 BESLUIT (GBVB) 2022/2321 VAN DE RAAD van 25 november 2022 ter ondersteuning van het Uitwisselingscentrum voor Zuidoost- en Oost-Europa inzake de beheersing van het aantal handvuurwapens en lichte wapens (Seesac) voor de uitvoering van de regionale routekaart voor de strijd tegen illegale wapenhandel in de Westelijke Balkan en ter ondersteuning van ontwapenings- en wapenbeheersingsactiviteiten in Zuidoost- en Oost-Europa DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, en artikel 31, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) In de EU-strategie tegen illegale vuurwapens, handvuurwapens en lichte wapens ( small arms and light weapons — SALW), en munitie daarvoor, getiteld “Wapens beveiligen, burgers beschermen”, van 2018 (“de EU-SALW-strategie”) wordt gesteld dat de Unie bijzondere aandacht besteedt aan regionale samenwerking als efficiënt middel om handvuurwapens te beheersen. De EU-SALW-strategie vermeldt de Westelijke Balkan als een regio die bij voorrang steun moet krijgen. (2) Tijdens de top EU-Westelijke Balkan van 17 mei 2018 in Sofia hebben de leiders van de Unie overeenstemming bereikt over de Verklaring van Sofia, waar de partners van de Westelijke Balkan zich bij hebben aangesloten, en waarin de verbintenis wordt aangegaan om de operationele samenwerking in de strijd tegen de internationale georganiseerde misdaad aanzienlijk te verbeteren op prioritaire gebieden zoals vuurwapens, drugs, migrantensmokkel en mensenhandel. (3) De Westelijke Balkan blijft een bron van illegale wapenhandel naar de Unie. (4) Op 10 juli 2018 fungeerde het Verenigd Koninkrijk van Groot-Brittannië en Noord-Ierland als gastheer van de vijfde top over de Westelijke Balkan in Londen, die resulteerde in de aanneming van de regionale routekaart voor een duurzame oplossing voor illegaal bezit van, misbruik van en handel in SALW/vuurwapens en munitie daarvoor in de Westelijke Balkan tegen 2024 (“de routekaart”), die was opgesteld door de SALW-commissies van de partners in de Westelijke Balkan in het kader van het Frans-Duitse donorcoördinatie-initiatief betreffende de illegale wapenhandel in de Westelijke Balkan. Deze commissies zijn hun actieplannen voor de uitvoering van de routekaart aan het opstellen. (5) In de Agenda 2030 voor duurzame ontwikkeling van de Verenigde Naties (VN), aangenomen op 25 september 2015, wordt bevestigd dat duurzame ontwikkeling niet kan worden gerealiseerd zonder vrede en veiligheid en dat illegale wapenstromen een van de factoren zijn die leiden tot geweld, onveiligheid en onrechtvaardigheid. (6) Tijdens de achtste tweejaarlijkse bijeenkomst van staten (“BMS8”) over de uitvoering van het actieprogramma ter preventie, bestrijding en uitbanning van de illegale handel in handvuurwapens en lichte wapens in al zijn aspecten, die in juli 2022 bij de Verenigde Naties in New York gehouden werd, hebben VN-lidstaten zich ertoe verbonden om op alle niveaus partnerschappen en samenwerkingsverbanden ter preventie en bestrijding van de illegale handel in SALW te versterken, en om de samenwerking aan de grenzen en de regionale en subregionale coördinatie te bevorderen en te versterken. (7) De doelstellingen van de routekaart die de partners van de Westelijke Balkan zijn overeengekomen, sporen met de inspanningen binnen de Unie en de VN in de strijd tegen de illegale accumulatie van en handel in SALW en munitie daarvoor. De Unie dient dan ook de Westelijke Balkan bij de uitvoering van de routekaart te ondersteunen. (8) Het Uitwisselingscentrum voor Zuidoost- en Oost-Europa inzake de beheersing van het aantal handvuurwapens en lichte wapens ( South Eastern and Eastern Europe Clearinghouse for the Control of Small Arms and Light Weapons — Seesac) werd in 2002 in Belgrado opgericht en functioneert onder de gezamenlijke bevoegdheid van het ontwikkelingsprogramma van de VN ( United Nations Development Programme — UNDP) en van de Raad voor regionale samenwerking ( Regional Cooperation Council — RCC). Het Seesac is de opvolger is van het Stabiliteitspact voor Zuidoost-Europa, steunt de nationale en regionale belanghebbenden om de verspreiding en het misbruik van SALW en munitie daarvoor te beheersen en beperken, en helpt zo de stabiliteit, de veiligheid en de ontwikkeling in Zuidoost- en Oost-Europa te verbeteren. Het Seesac legt bijzondere nadruk op het opzetten van regionale projecten om het reële probleem van de grensoverschrijdende wapenstromen aan te pakken. (9) De Unie heeft in het verleden steun verleend aan het Seesac door middel van Besluit 2002/842/GBVB van de Raad ( 1 ) , zoals verlengd en gewijzigd bij de Besluiten 2003/807/GBVB ( 2 ) en 2004/791/GBVB van de Raad ( 3 ) , en via Besluit 2010/179/GBVB van de Raad ( 4 ) , Besluit 2013/730/GBVB van de Raad ( 5 ) , als verlengd bij Besluit (GBVB) 2015/2051 van de Raad ( 6 ) , alsmede Besluit (GBVB) 2016/2356 van de Raad ( 7 ) en Besluit (GBVB) 2018/1788 van de Raad ( 8 ) , als verlengd bij Besluit (GBVB) 2021/2161 van de Raad ( 9 ) . (10) De Unie beschouwt het Seesac als voorkeurspartner voor de uitvoering van de routekaart in de Westelijke Balkan wegens zijn aantoonbare ervaring en bestaand netwerk, de aantoonbare kwaliteit van zijn werk en zijn coördinerende rol bij de voorbereiding van de routekaart. (11) Het optreden dat uit dit besluit voortvloeit, moet voortbouwen op de resultaten die zijn bereikt in het kader van eerdere besluiten van de Raad ter ondersteuning van het Seesac. (12) Daarnaast moet dit optreden van de Unie ondersteuning bieden bij de strijd tegen illegale wapenhandel in de Republiek Moldavië en in Oekraïne, landen die geconfronteerd worden met soortgelijke problemen op het gebied van SALW-beheersing. Dit moet gebeuren via de overdracht van kennis en ervaring en goede praktijken die sinds 2001 in de Westelijke Balkan werden opgedaan en ontwikkeld, HEEFT HET VOLGENDE BESLUIT VASTGESTELD: Artikel 1 1.   De Unie ondersteunt de partners in de Westelijke Balkan bij de uitvoering van de “regionale routekaart voor een duurzame oplossing voor illegaal bezit van, misbruik van en handel in SALW/vuurwapens en munitie daarvoor in de Westelijke Balkan tegen 2024”. In de routekaart zijn de volgende doelstellingen opgenomen: a) Tegen 2023 moet wapenbeheersingswetgeving zijn ingevoerd die volledig in overeenstemming is met het Europese regelgevingskader en andere daarmee samenhangende internationale verplichtingen, en die in de hele regio gestandaardiseerd is. b) Tegen 2024 moeten de maatregelen en procedures betreffende wapenbeheersing in de Westelijke Balkan gebaseerd zijn op feiten en gegevens. c) Tegen 2024 moet de illegale stroom vuurwapens, munitie en explosieven naar, in en uit de Westelijke Balkan aanzienlijk zijn verminderd. d) Tegen 2024 moet de bevoorrading, de vraag naar en het misbruik van vuurwapens aanzienlijk zijn verminderd door middel van een betere bewustmaking, scholing, voorlichting en actieve benadering van het publiek. e) Tegen 2024 moet het geschatte aantal vuurwapens in illegaal bezit in de Westelijke Balkan aanzienlijk gedaald zijn. f) Het overschot moet systematisch worden afgebouwd en in beslag genomen handvuurwapens en lichte wapens en munitie moeten systematisch worden vernietigd. g) Het risico op de proliferatie van vuurwapens, munitie en explosieven waarbij deze in criminele handen terechtkomen, moet aanzienlijk worden beperkt. 2.   In aanvulling op de in lid 1 bedoelde doelstellingen ondersteunt de Unie de strijd tegen illegale wapenhandel in de Republiek Moldavië en Oekraïne. 3.   Om de in de leden 1 en 2 bedoelde doelstellingen te bereiken, steunt de Unie met dit besluit het volgende: a) de coördinatie van en het toezicht op de uitvoering van de routekaart voor een duurzame oplossing voor illegaal bezit van, misbruik van en handel in SALW/vuurwapens en bijhorende munitie in de Westelijke Balkan; b) steun aan de autoriteiten in de Westelijke Balkan teneinde hun wapenbeheersingswetgeving af te stemmen op het regelgevingskader van de Unie en andere daarmee samenhangende internationale verplichtingen, en c) steun voor de strijd tegen de illegale wapenhandel in de Westelijke Balkan, in de Republiek Moldavië en in Oekraïne door middel van capaciteitsbeoordelingen en technische hulp aan de rechtshandhavings- en grenscontrole-instanties. 4.   Het geografisch toepassingsgebied van het project is de Westelijke Balkan. De rechtstreekse begunstigden zijn Albanië, Bosnië en Herzegovina, Kosovo ( * ) , Montenegro, Servië en Noord-Macedonië. Daarnaast verleent het project, met het oog op de in lid 2 bedoelde doelstellingen, steun aan de Republiek Moldavië en aan Oekraïne. 5.   In de bijlage is een nadere omschrijving van het project opgenomen. Artikel 2 1.   De hoge vertegenwoordiger van de Unie voor buitenlandse zaken en veiligheidsbeleid (“de hoge vertegenwoordiger”) is belast met de uitvoering van dit besluit. 2.   De technische uitvoering van het in artikel 1 bedoelde project geschiedt door het Seesac, waar nodig in samenspraak met de verantwoordelijke voor het Europees multidisciplinair platform tegen criminaliteitsdreiging (EMPACT) vuurwapens. 3.   Het Seesac voert zijn taken uit onder de verantwoordelijkheid van de hoge vertegenwoordiger. Daartoe treft de hoge vertegenwoordiger de nodige regelingen met het UNDP, dat handelt namens het Seesac. Artikel 3 1.   Het financieel referentiebedrag voor de uitvoering van het in artikel 1 bedoelde, door de Unie gefinancierde project bedraagt 4 006 955,58 EUR. 2.   Voor het beheer van de uitgaven gefinancierd uit het in lid 1 genoemde referentiebedrag gelden de procedures en voorschriften die van toepassing zijn op de begroting van de Unie. 3.   De Commissie houdt toezicht op het correcte beheer van de in lid 2 bedoelde uitgaven. Hiertoe sluit zij de vereiste overeenkomst met het UNDP, dat handelt namens het Seesac. In de overeenkomst wordt bepaald dat het Seesac er zorg voor moet dragen dat de bijdrage van de Unie zichtbaar is in een mate die overeenstemt met de omvang ervan. 4.   De Commissie tracht de in lid 3 bedoelde overeenkomst zo spoedig mogelijk na de inwerkingtreding van dit besluit te sluiten. Zij stelt de Raad in kennis van eventuele moeilijkheden die zich in dat verband voordoen en van de datum van sluiting van de overeenkomst. Artikel 4 1.   De hoge vertegenwoordiger brengt verslag uit aan de Raad over de uitvoering van dit besluit, op basis van regelmatige kwartaalverslagen die door het Seesac worden opgesteld. Deze verslagen vormen de basis voor de evaluatie door de Raad. 2.   De Commissie brengt verslag uit over de financiële aspecten van het in artikel 1 bedoelde project. Artikel 5 1.   Dit besluit treedt in werking op de datum waarop het wordt vastgesteld. 2.   Dit besluit verstrijkt 36 maanden na de datum van sluiting van de in artikel 3, lid 3, bedoelde overeenkomst. Het verstrijkt echter zes maanden na de datum van inwerkingtreding indien er binnen die termijn van zes maanden nog geen overeenkomst is gesloten. Gedaan te Brussel, 25 november 2022. Voor de Raad De voorzitter J. SÍKELA ( 1 ) Besluit 2002/842/GBVB van de Raad van 21 oktober 2002 betreffende de uitvoering van Gemeenschappelĳk Optreden 2002/589/GBVB met het oog op een bĳdrage van de Europese Unie aan de bestrĳding van de destabiliserende accumulatie en verspreiding van handvuurwapens en lichte wapens in Zuidoost-Europa ( PB L 289 van 26.10.2002, blz. 1 ). ( 2 ) Besluit 2003/807/GBVB van de Raad van 17 november 2003 tot verlenging en wĳziging van Besluit 2002/842/GBVB betreffende de uitvoering van Gemeenschappelĳk Optreden 2002/589/GBVB met het oog op een bĳdrage van de Europese Unie aan de bestrĳding van de destabiliserende accumulatie en verspreiding van handvuurwapens en lichte wapens in Zuidoost-Europa ( PB L 302 van 20.11.2003, blz. 39 ). ( 3 ) Besluit 2004/791/GBVB van de Raad van 22 november 2004 tot verlenging en wijziging van Besluit 2002/842/GBVB betreffende de uitvoering van Gemeenschappelijk Optreden 2002/589/GBVB met het oog op een bijdrage van de Europese Unie aan de bestrijding van de destabiliserende accumulatie en verspreiding van handvuurwapens en lichte wapens in Zuidoost-Europa ( PB L 348 van 24.11.2004, blz. 46 ). ( 4 ) Besluit 2010/179/GBVB van de Raad van 11 maart 2010 ter ondersteuning van de wapenbeheersingsactiviteiten van het Seesac in de westelijke Balkan in het kader van de strategie van de Europese Unie ter bestrijding van de illegale accumulatie van en handel in handvuurwapens en lichte wapens (SALW) en munitie daarvoor ( PB L 80 van 26.3.2010, blz. 48 ). ( 5 ) Besluit 2013/730/GBVB van de Raad van 9 december 2013 ter ondersteuning van de ontwapenings- en wapenbeheersingsactiviteiten van het Seesac in Zuidoost-Europa in het kader van de strategie van de EU ter bestrijding van de illegale accumulatie van en handel in handvuurwapens en lichte wapens (SALW) en munitie daarvoor ( PB L 332 van 11.12.2013, blz. 19 ). ( 6 ) Besluit (GBVB) 2015/2051 van de Raad van 16 november 2015 tot wijziging van Besluit 2013/730/GBVB ter ondersteuning van de ontwapenings- en wapenbeheersingsactiviteiten van het Seesac in Zuidoost-Europa in het kader van de strategie van de EU ter bestrijding van de illegale accumulatie van en handel in handvuurwapens en lichte wapens (SALW) en munitie daarvoor ( PB L 300 van 17.11.2015, blz. 19 ). ( 7 ) Besluit (GBVB) 2016/2356 van de Raad van 19 december 2016 ter ondersteuning van de ontwapenings- en wapenbeheersingsactiviteiten van het Seesac in Zuidoost-Europa in het kader van de strategie van de EU ter bestrijding van de illegale accumulatie van en handel in handvuurwapens en lichte wapens (SALW) en munitie daarvoor ( PB L 348 van 21.12.2016, blz. 60 ). ( 8 ) Besluit (GBVB) 2018/1788 van de Raad van 19 november 2018 ter ondersteuning van het Uitwisselingscentrum voor Zuidoost- en Oost-Europa inzake de beheersing van het aantal handvuurwapens en lichte wapens (Seesac) voor de uitvoering van de regionale routekaart voor de strijd tegen illegale wapenhandel in de Westelijke Balkan ( PB L 293 van 20.11.2018, blz. 11 ). ( 9 ) Besluit (GBVB) 2021/2161 van de Raad van 6 december 2021 tot wijziging van Besluit (GBVB) 2018/1788 ter ondersteuning van het Uitwisselingscentrum voor Zuidoost- en Oost-Europa inzake de beheersing van het aantal handvuurwapens en lichte wapens (Seesac) voor de uitvoering van de regionale routekaart voor de strijd tegen illegale wapenhandel in de Westelijke Balkan ( PB L 436 van 7.12.2021, blz. 46 ). ( * ) Deze benaming laat de standpunten over de status van Kosovo onverlet en is in overeenstemming met Resolutie 1244/1999 van de VN-Veiligheidsraad en het advies van het Internationaal Gerechtshof over de onafhankelijkheidsverklaring van Kosovo. BIJLAGE PROJECTDOCUMENT BIJDRAGE VAN DE UNIE TEN BEHOEVE VAN HET SEESAC-PROJECT INZAKE SALW-BEHEERSINGSACTIVITEITEN BIJ DE UITVOERING VAN DE ROUTEKAART VOOR EEN DUURZAME OPLOSSING VOOR HET ILLEGALE BEZIT VAN, HET MISBRUIK VAN EN DE HANDEL IN HANDVUURWAPENS EN LICHTE WAPENS (SALW’s) EN MUNITIE DAARVOOR IN DE WESTELIJKE BALKAN, EN ONTWAPENINGS- EN WAPENBEHEERSINGSACTIVITEITEN IN ZUIDOOST- EN OOST-EUROPA 1. Inleiding en doelstellingen Het doel van deze bijdrage is de inspanningen ter bestrijding van het illegale bezit van, het misbruik van en de handel in handvuurwapens en lichte wapens (SALW’s) en munitie daarvoor in Zuidoost- en Oost-Europa te blijven ondersteunen, en de nieuwe en opkomende uitdagingen aan te pakken. Ondanks de reeds geboekte vooruitgang en in het licht van de oorlog in Oekraïne, blijft Zuidoost- en Oost-Europa een aandachtsgebied en een belangrijke uitdaging in de strategie van de EU ter bestrijding van de illegale accumulatie van en handel in SALW’s en munitie daarvoor (“de EU-SALW-strategie”). Hoewel de laatste jaren aanzienlijke vooruitgang is geboekt, lijdt de doeltreffendheid van de inspanningen voor de beheersing van SALW’s nog steeds onder de accumulatie van SALW’s en munitie daarvoor, ontoereikende opslagomstandigheden, illegaal bezit, hiaten in de beleidsvorming en de uitvoeringscapaciteit, fragiele politieke systemen, en de veranderende veiligheidsomgeving. Om vooruitgang te blijven boeken, de behaalde winst veilig te stellen en het pad te effenen voor een duurzame langetermijnoplossing die bestaat uit volledige harmonisatie met het wet- en regelgevingskader van de Unie en naleving van de internationale normen, vormt de blijvende ondersteuning van de strijd tegen de gevaren die samengaan met de verspreiding van en de illegale handel in SALW’s in en vanuit Zuidoost- en Oost-Europa, dan ook een essentieel onderdeel van de inspanningen van de Unie ter verwezenlijking van de doelstellingen van de EU-SALW-strategie. Om de resterende problemen in verband met de beheersing van SALW’s aan te pakken en het engagement van de landen van de Westelijke Balkan voor de bestrijding van de illegale handel in en het misbruik van vuurwapens te versterken, namen de SALW-commissies van de Westelijke Balkan — na raadpleging van de betrokken instellingen en internationale organisaties — op 29 mei 2018 in Tirana een routekaart voor een duurzame oplossing voor het illegale bezit van, het misbruik van en de handel in handvuurwapens en lichte wapens (SALW’s) en munitie daarvoor in de Westelijke Balkan tegen 2024 (“de routekaart”) aan. De routekaart werd goedgekeurd in het kader van de top over de Westelijke Balkan op 9 juli 2018 in Londen. De routekaart gaat uit van de gedachte dat de Westelijke Balkan een veiliger regio wordt die veiligheid exporteert en waar op de Unie- en andere internationale normen afgestemde, alomvattende en duurzame toezicht- en beheersingsregelingen voorhanden zijn om het illegale bezit van, het misbruik van en de handel in vuurwapens, munitie en explosieven op het spoor te komen, te voorkomen, te vervolgen en te bestrijden. De routekaart is ontwikkeld als sturend document en, beoogt daarom overeengekomen prestatieniveaus, hij beschrijft de inzet die de begunstigden op strategisch, operationeel en beleidsniveau moeten leveren, en hij bouwt voort op het politieke engagement van de autoriteiten van de Westelijke Balkan ten aanzien van de wapenbeheersingsafspraken en de strategische documenten van de VN en de Unie. Het Regionaal Uitwisselingscentrum voor Zuidoost- en Oost-Europa inzake de beperking van het aantal handvuurwapens (Seesac) onderschreef, als de uitvoerende instantie van het regionaal uitvoeringsplan tegen de verspreiding van handvuurwapens en lichte wapens, de ontwikkeling van de routekaart en zal de uitvoering ervan coördineren en ondersteunen. Dit optreden zal dus de krachtens de Besluiten 2010/179/GBVB, 2013/730/GBVB, (GBVB) 2016/2356 en (GBVB) 2018/1788 van de Raad en in aanvulling op Besluit (GBVB) 2019/2111 van de Raad verleende bijstand voor SALW-beheersing verdiepen. Het zal de processen en maatregelen die nodig zijn tot duurzame SALW-beheersing in de Westelijke Balkan te komen verder vooruithelpen. Dit optreden zal de coördinatie van en het toezicht op de uitvoering van de routekaart ondersteunen; de interregionale kennisuitwisseling verbeteren; en de capaciteiten van de rechtshandhavingsdiensten in Zuidoost- en Oost-Europa vergroten om de illegale handel in en het illegale bezit van vuurwapens tegen te gaan. De algemene doelstelling van het project is derhalve bij te dragen tot de Europese en mondiale vrede en veiligheid door het tegengaan van de gevaren van de accumulatie van en de illegale handel in SALW’s en munitie daarvoor in en vanuit Zuidoost- en Oost-Europa. Tegelijkertijd zal het project de regionale stabiliteit versterken door te opereren binnen het kader van de Raad voor regionale samenwerking (RCC) en in partnerschap met andere relevante internationale partners en initiatieven. Het project zal rechtstreeks bijdragen tot de uitvoering van de EU-veiligheidsstrategie, de EU-SALW-strategie, het EU-actieplan 2020-2025 inzake illegale vuurwapenhandel, de operationele actieplannen van Empact vuurwapens, het Wapenhandelsverdrag, het VN-actieprogramma ter voorkoming, bestrijding en uitroeiing van de illegale handel in SALW’s in al zijn aspecten, het internationaal traceringsinstrument, het VN-Vuurwapenprotocol en Resolutie 1325 (2000) van de VN-Veiligheidsraad, en het zal in het bijzonder de regionale samenwerking bij het tegengaan van de gevaren die samengaan met de verspreiding van SALW’s en munitie daarvoor intensiveren. De resultaten van het project zullen tevens rechtstreeks bijdragen tot de uitvoering van duurzameontwikkelingsdoelstelling nr. 16 inzake vreedzame en rechtvaardige samenlevingen, in het bijzonder voor streefdoelen 16.1 (alle vormen van geweld en het daarmee verband houdende sterftecijfer overal aanzienlijk verminderen) en 16.4 (de illegale wapenstromen drastisch beperken). Het optreden zal plaatsvinden als onderdeel van het regionale programmadocument van het UNDP voor Europa en het Gemenebest van onafhankelijke staten (2022-2025). 2. Keuze van het uitvoeringsorgaan en coördinatie met andere relevante financieringsinitiatieven Het Seesac is een gezamenlijk initiatief van het ontwikkelingsprogramma van de Verenigde Naties (UNDP) en van de RCC, en fungeert derhalve als aanspreekpunt voor alle activiteiten in verband met SALW’s in Zuidoost-Europa. Als uitvoerende instantie van het regionaal uitvoeringsplan tegen de verspreiding van SALW’s voor Zuidoost-Europa werkt het Seesac sinds 2002 met nationale en internationale belanghebbenden in Zuidoost-Europa aan de toepassing van een holistische aanpak van SALW-beheersing door middel van het ontplooien van een breed spectrum van activiteiten, waaronder: het faciliteren van strategische en operationele regionale samenwerking, ondersteuning van beleidsontwikkeling en capaciteitsverbetering bij instanties, bewustmakingscampagnes en SALW-inzamelingscampagnes, voorraadbeheer, vermindering van overschotten en verbetering van de markerings- en traceringscapaciteiten, van de opsporings- en onderzoekscapaciteiten, en van de controle op wapenexport. Het Seesac beschikt dus over een unieke capaciteit en ervaring wat de uitvoering van regionale multistakeholderinitiatieven betreft in de gemeenschappelijke economische en politieke context van de partners in de regio; het draagt daarbij zorg voor nationale en regionale zeggenschap en de levensvatbaarheid op lange termijn van zijn acties en heeft zich ontwikkeld tot voornaamste regionale instantie op het gebied van SALW-beheersing. Het Seesac onderhoudt met alle relevante actoren en organisaties bilaterale en multilaterale communicatiekanalen. In dat opzicht fungeert het Seesac nog steeds als secretariaat van de regionale stuurgroep SALW (RSG) ( 1 ) , en coördineert het en houdt het toezicht op de uitvoering van de routekaart voor de Westelijke Balkan in nauwe samenwerking met de EU, Duitsland en Frankrijk. In dat verband verricht het Seesac ook de secretariaatstaken van het multipartnertrustfonds voor de routekaart voor SALW-beheersing in de Westelijke Balkan. Het Seesac neemt regelmatig deel aan bevoegde regionale fora. Het Seesac onderhoudt nog steeds een uitgebreid netwerk van formele en informele partnerschappen met organisaties en initiatieven, zoals het Ministerieel Zuidoost-Europees Defensieproces (SEDM), het Centrum voor Veiligheidssamenwerking (RACVIAC), de OVSE en de NAVO. Er vinden regelmatig coördinatievergaderingen en uitwisselingen van informatie en gegevens plaats met andere VN-organisaties als het UNODC en het Unoda via onder meer het VN-mechanisme tot coördinatie van de actie op het gebied van handvuurwapens (UN Coordinating Action on Small Arms — CASA). Het Seesac neemt deel aan de SALW- en mijnactiecoördinatievergaderingen, een informeel coördinatiemechanisme inzake SALW-beheersing, tussen de NAVO, de Unie, de Organisatie voor Veiligheid en Samenwerking in Europa (OVSE) en het Seesac. Het Seesac fungeert als regionaal knoop- en aanspreekpunt voor een breed scala aan thema’s in verband met de hervorming van de veiligheidssector en in het bijzonder SALW-beheersing en voorraadbeheer. Het Seesac onderhoudt nauwe contacten met relevante instellingen van de Unie om de contacten met tegenhangers uit Zuidoost-Europa doeltreffender te maken, en biedt daarbij ondersteuning aan. Het betreft voornamelijk het DG Migratie en Binnenlandse Zaken van de Commissie, en Europol, alsmede door de Unie geleide initiatieven, zoals het Empact vuurwapens en de Groep Europese vuurwapendeskundigen (EFE). Het Seesac, dat in Belgrado is gevestigd, is momenteel actief in heel Zuidoost-Europa, verricht activiteiten in Albanië, Bosnië en Herzegovina (BiH), Kosovo, Montenegro, Servië, Noord-Macedonië en de Republiek Moldavië, en biedt beperkte steun aan Oekraïne. In het verleden was het Seesac ook actief in Bulgarije, Kroatië en Roemenië. Regionale zeggenschap wordt gegarandeerd via de RCC en via de regionale stuurgroep, waar vertegenwoordigers van alle partners in Zuidoost-Europa strategische sturing verlenen en met initiatieven en verzoeken aangaande Seesac-activiteiten komen. Het Seesac heeft een pioniersrol gespeeld door gemeenschappelijke problemen aan te pakken met regionale initiatieven. Die benadering heeft indrukwekkende resultaten opgeleverd in Zuidoost-Europa, niet alleen wegens de essentiële informatie-uitwisseling en de stimulans voor gezonde regionale mededinging waartoe dit heeft geleid, maar ook omdat deze aanpak het dankzij een holistische uitvoeringswijze gemakkelijker maakt op nationaal en regionaal niveau samenhangende en gemakkelijk meetbare resultaten te boeken. De organisatie van jaarlijkse vergaderingen van de RSG en de deelname van het Seesac aan alle belangrijke processen en initiatieven garanderen een tijdige en open informatie-uitwisseling, een sterk omgevingsbewustzijn en voldoende vooruitziendheid om er zorg voor te dragen dat bij de uitvoering overlappingen worden voorkomen en wordt ingespeeld op de actuele behoeften van de regeringen en de regio’s en op nieuwe trends. Het Seesac baseert al zijn activiteiten op de behoeften die de tegenhangers hebben meegedeeld en op de verzamelde baselinegegevens, en onderneemt niets zonder goedkeuring en politieke steun van de nationale belanghebbenden. Daarnaast zijn alle inspanningen gericht op ondersteuning van de door de Unie geleide processen en verwezenlijking van de normen en criteria van de Unie. Het Seesac heeft bij vorige projecten met Uniefinanciering een zeer groot deel van de voorgenomen activiteiten ook daadwerkelijk uitgevoerd, waarbij duurzame projectresultaten werden bereikt door het tot stand brengen en bevorderen van de zeggenschap van de partners over de projecten en activiteiten, en waarbij regionale coördinatie, ervaring en de uitwisseling van beste praktijken, alsmede regionaal onderzoek, werden aangemoedigd. Door zijn expertise inzake SALW’s en zijn grondige kennis van de regionale aangelegenheden en de belanghebbenden is het Seesac de meest geschikte uitvoeringspartner voor dit specifieke optreden. Het project vormt ook een aanvulling op de bestaande nationale en regionale inspanningen om te zoeken naar maximale synergie. Het Seesac zal optreden in combinatie met de volgende lopende internationale inspanningen voor hulpverlening die in het kader van de VN worden geleverd: — In mei 2019 zette het UNDP het regionale project “Ondersteuning van de uitvoering van de routekaart voor een duurzame oplossing voor het illegale bezit van, het misbruik van en de handel in handvuurwapens en lichte wapens (SALW’s) en munitie daarvoor in de Westelijke Balkan” op, ter ondersteuning van een gecoördineerde aanpak bij de uitvoering van de routekaart. Het project wordt gefinancierd door het Duitse ministerie van Buitenlandse Zaken, dat voor de periode 2019-2022 een specifieke bijdrage van 6,2 miljoen USD (5,5 miljoen EUR) heeft gedaan aan het financieringsvenster “Governance voor inclusieve en vreedzame samenlevingen” van het UNDP, bestemd voor wapenbeheersingsactiviteiten. Het project wordt via het UNDP/Seesac gecoördineerd door het regionale knooppunt van het UNDP in Istanbul, en uitgevoerd in samenwerking met de kantoren van het UNDP in de Westelijke Balkan. Van de acht (8) subprojecten waarvoor de projectraad in juli 2019 financiering in de financieringsvensters heeft goedgekeurd, en die worden uitgevoerd door de kantoren van het UNDP in Albanië, Bosnië en Herzegovina, Kosovo, Montenegro, Noord-Macedonië en Servië, liepen er vier door tot in 2022, en momenteel worden er twee (2) subprojecten actief uitgevoerd in Albanië en Bosnië en Herzegovina. — In Albanië: Als deel van het regionale project voert het UNDP Albanië een subproject uit getiteld “Ondersteuning van de Albanese rechtshandhavingsdiensten ter versterking van de bewijsbeheer- en onderzoekscapaciteiten op het gebied van vuurwapencriminaliteit”. Dit subproject moet de capaciteiten van het Albanees Instituut voor wetenschappelijke politie (AIWP) versterken door het procedurele kader ervan te verbeteren, de eenheden voor onderzoek op plaats delict van de Albanese staatspolitie te ondersteunen met standaard- en moderne middelen voor dagelijkse taken, en de technologische infrastructuur van de afdeling ballistiek van het AIWP te verbeteren. Andere activiteiten zijn onder meer het opzetten van de nodige databanken voor het ophalen van bewijs, niet-vertrouwelijke dossiers, en systemen voor inventarisbeheer. — In BiH: het UNDP BiH voert een subproject uit getiteld “Bestrijding van de illegale wapenhandel”, met als algemeen doel het versterken van de capaciteit van de grenspolitie en van 14 politiediensten op het niveau van de entiteiten en de kantons in heel Bosnië en Herzegovina ter bestrijding van de illegale wapenhandel. In het kader van het project wordt een databank over legaal wapenvervoer samengesteld, het SALW-identificatie-instrument verbeterd, gespecialiseerde grenscontroleapparatuur geleverd en de interinstitutionele samenwerking aangescherpt. Daarnaast moet de politie in Bosnië en Herzegovina via het subproject gespecialiseerde opleiding krijgen over de toepassing van standaardwerkwijzen en het gebruik van gespecialiseerde opsporingsapparatuur. — Het multipartnertrustfonds (MPTF) voor de routekaart voor SALW-beheersing in de Westelijke Balkan is een belangrijk financieringsmechanisme ter ondersteuning van de uitvoering van de routekaart. Het werd in maart 2019 opgericht door het UNDP en het UNODC als deelnemende VN-organisaties, samen met het VN-Bureau voor multipartnerfondsen (MPTFO), om bij te dragen aan een gecoördineerde aanpak voor donorfinanciering bij de uitvoering van de routekaart, en om te voorzien in een uitgebreid en resultaatgericht risicobeheersysteem. Het trustfonds is tot stand gekomen in nauwe samenwerking met Duitsland en Frankrijk — als initiatiefnemers voor de routekaart — waarna ook het Verenigd Koninkrijk, Zweden, Noorwegen en Nederland zich erbij hebben aangesloten. Dankzij de generositeit en het engagement van deze donoren is het trustfonds gespijsd met bijdragen ter waarde van meer dan 22,2 miljoen USD. Het UNDP/Seesac fungeert als secretariaat van het trustfonds en verzorgt de algemene coördinatie van en het toezicht op het fonds, waarbij het technische bijstand biedt, alsook het beheer, de planning en de programmering van het fonds ondersteunt. In september 2022 kregen elf door de deelnemende VN-organisaties uitgevoerde projecten middelen uit het trustfonds, en daar komen er nog drie bij. — In Albanië voert het UNDP een project uit ter versterking van de nationale instellingen en systemen en ter verbetering van de samenwerking en coördinatie tussen de bevoegde instellingen en de getroffen gemeenschappen, teneinde een doeltreffend en efficiënt antwoord te bieden op de gevaren die gepaard gaan met SALW’s. [Titel: Het toezicht op, de administratie van en de sociale houding ten aanzien van SALW’s in Albanië verbeteren] — In BiH: — Het UNDP en het mondiale vuurwapenprogramma van het UNODC ondersteunen gezamenlijk de autoriteit voor indirecte belastingen/douanediensten van BiH om de illegale handel in SALW’s beter op te sporen en ertegen op te treden. Naast de autoriteit voor indirecte belastingen zijn nog verscheidene andere instellingen van BiH gebaat bij de uitvoering van het project, zoals de grenspolitie, het ministerie van Buitenlandse Handel en Economische Betrekkingen, en drie postagentschappen. [Titel: Een halt toeroepen aan de wapenhandel en de illegale handel in Bosnië en Herzegovina] — EXPLODE+, het project voor dringende actie voor de vernietiging van munitie van het UNDP, is ontworpen als een multifunctioneel projectplatform dat een multilaterale vorm van tussenkomst mogelijk maakt op het gebied van munitievermindering en levenscyclusbeheer, ter ondersteuning van de maatregelen van het ministerie van Defensie en Strijdkrachten van Bosnië en Herzegovina. In het kader van dit project worden werkzaamheden uitgevoerd met betrekking tot de verwijdering van onveilige/overtollige munitie, capaciteitsopbouw en de modernisering van de infrastructuur van munitie- en wapendepots. — Het project PILLAR (preventie en vermindering van illegale wapens in Bosnië en Herzegovina) van het UNDP moet voor een alomvattende respons zorgen om de bevolking bewust te maken van de gevaren van het illegale bezit van vuurwapens en voor te lichten over hoe individuele en collectieve veiligheidsbedreigingen kunnen worden herkend. Ook is het project erop gericht een gedragsverandering teweeg te brengen en een breed inzicht te bieden in de gevaren die SALW’s inhouden in gezinnen, de gemeenschap en de samenleving in het algemeen. — In Kosovo heeft het UNDP tot juni 2022 een project uitgevoerd ter ondersteuning van de Kosovaarse politie bij het vergroten van hun capaciteit om vuurwapens, onderdelen en munitie beter op te sporen en er steeds meer verbeurd te verklaren. [Titel: De recherche ondersteunen bij de bestrijding van de illegale handel in wapens in Kosovo*] — In Montenegro moet het UNDP-project de capaciteit van het Politiedirectoraat van Montenegro in de volledige onderzoekscyclus vergroten, en met name de bewakingsketen verbeteren. Het project zal in het bijzonder de deskundigheid, professionaliteit, nauwkeurigheid en precisie van het forensisch centrum, het laboratorium voor brandstichting en explosieven, en het chemisch laboratorium verhogen door de ontwikkeling van standaardwerkwijzen te ondersteunen, gespecialiseerde apparatuur te leveren aan de eenheden voor onderzoek op plaats delict, en opleiding te bieden. — In Servië: — Het UNDP voert een project uit ter verdere vergroting van de capaciteit van het ministerie van Binnenlandse Zaken van de Republiek Servië in de volledige onderzoekscyclus met betrekking tot de handel in vuurwapens en vuurwapencriminaliteit, van onderzoek op plaats delict en ballistisch onderzoek tot de volledige bewakingsketen. Dit moet tot beter onderzoek en bijgevolg tot regelmatige veroordelingen leiden. Het project vormt een aanvulling op de resultaten van de vorige fase ervan, die werd uitgevoerd buiten het MPTF-kader. [Titel: De capaciteit van het ministerie van Binnenlandse Zaken op het gebied van SALW-beheersing vergroten (fase II)] — In september 2022 heeft het UNDP nog een ander project opgestart, dat voortbouwt op een vorig project en moet zorgen voor een alomvattende aanpak om het zorgstelsel een belangrijkere rol te laten spelen bij het voorkomen van vuurwapengebruik bij huiselijk geweld of om zelfmoord te plegen. [Titel: Minder risico’s, meer veiligheid II] — Als onderdeel van het grensoverschrijdende project in Kosovo en Noord-Macedonië wil het UNDP de capaciteit van de autoriteiten in beide rechtsgebieden vergroten om tot gemeenschappen te komen die meer veerkracht tonen tegenover geweld. Dit moet worden verwezenlijkt aan de hand van sterk gecoördineerde activiteiten zoals gezamenlijke opleidingen, de uitwisseling van ervaring en inlichtingen, gezamenlijke onderzoeksteams (GOT’s), ondersteuning voor gezamenlijke politiepatrouilles aan de grens, gezamenlijke analyse en ontwikkeling van probleem- en risicoprofielen, informatie-uitwisseling en gezamenlijke maatregelen ter bestrijding van de handel in omgebouwde wapens. Het UNDP wil ook een geïntegreerde institutionele aanpak van de gevaren die samengaan met vuurwapens bevorderen. De projectactiviteiten vormen een voortzetting van en een aanvulling op de lopende SALW-projecten in Kosovo en Noord-Macedonië om synergie-effecten tot stand te brengen, beste praktijken te ontwikkelen en meer samenhangende en resultaatgerichte onderzoeken mogelijk te maken. [Titel: Grensoverschrijdende geïntegreerde institutionele aanpak ter bestrijding van de illegale handel in wapens en SALW’s] — Op regionaal niveau: — Het mondiale vuurwapenprogramma van het UNODC ondersteunt de autoriteiten van de Westelijke Balkan bij hun strafrechtelijke respons op wapenhandel en bij het afstemmen van het strafrecht en het strafvorderingsrecht op de bepalingen van het VN-Vuurwapenprotocol. [Titel: Strafrechtelijke respons op wapenhandel] — Het project dat het mondiale vuurwapenprogramma van het UNODC in samenwerking met Interpol uitvoert, moet de rechterlijke instanties ondersteunen bij het verzamelen en analyseren van strafrechtelijke gegevens, en de samenwerking en informatie-uitwisseling tussen strafrechtactoren faciliteren en verbeteren, en op die manier ondersteuning bieden bij het opsporen van illegale wapenhandel. [Titel: Ondersteuning voor intensievere internationale samenwerking in strafzaken] — regionaal, het regionale platform voor de hervorming van de veiligheidssector, een beproefd instrument dat wereldwijd snelle, doeltreffende en vraaggerichte antwoorden biedt op behoeften in verband met de rechtsstaat op technisch niveau; met een snel ontplooiingsmechanisme, dat stoelt op het unieke Seesac-netwerk van beveiligingsdeskundigen met ervaring op het gebied van de hervorming van de veiligheidssector, biedt dit platform op maat gesneden steun, met bijzondere nadruk op de SALW-beheersing en gendermainstreaming in het veiligheidsbeleid. Het Seesac onderhoudt regelmatig contact met de OVSE, de NAVO, Europol, Interpol, Frontex en Empact, alsmede met andere betrokkenen, teneinde te zorgen voor complementariteit tussen de acties, een tijdige tussenkomst en een kosteneffectief gebruik van middelen. 3. Projectbeschrijving De nieuwe fase van het Seesac-project zal voortbouwen op de resultaten die zijn geboekt in het kader van de Besluiten 2013/730/GBVB, (GBVB) 2016/2356 en (GBVB) 2018/1788 van de Raad en vormt een aanvulling op Besluit (GBVB) 2019/2111 van de Raad, en het door het Seesac uitgevoerde project IPA/2021/425-067 Ondersteuning ter versterking van de strijd tegen het illegale bezit van, het misbruik van, en de handel in handvuurwapens en lichte wapens (SALW’s) in de Westelijke Balkan. Zij zal voornamelijk op drie belangrijke gebieden gericht zijn, met behoud van de holistische aanpak van de gevaren die gepaard gaan met SALW’s in de regio. Die drie gebieden bestrijken zowel de strategische en de beleidsaspecten als de operationele aspecten, en leveren dus op alle niveaus van SALW-beheersing een rechtstreekse bijdrage, met bijzondere aandacht voor: de coördinatie van de regionale aanpak en het toezicht op de uitvoering van de routekaart; het versterken van de uitwisseling van kennis en informatie tussen de regio’s; het versterken van de capaciteiten van de rechtshandhavingsdiensten in Moldavië en Oekraïne om illegaal bezit, misbruik en illegale handel tegen te gaan; het versterken van de capaciteiten van de rechtshandhavingsdiensten in de Westelijke Balkan, hoofdzakelijk de ballistische laboratoria en de douanediensten, in overeenstemming met het beginsel van geïntegreerd grensbeheer. Meer concreet zal het project leiden tot: — coördinatie van de uitvoering van en het toezicht op de uitvoering van de routekaart voor een duurzame oplossing voor het illegale bezit van, het misbruik van en de handel in handvuurwapens en lichte wapens (SALW’s) en munitie daarvoor in de Westelijke Balkan; — een versterkte regionale samenwerking en uitwisseling van kennis en informatie over wapenbeheersing; — versterkte capaciteiten van de rechtshandhavingsdiensten in Moldavië en Oekraïne om de illegale handel in en het illegale bezit van vuurwapens te voorkomen/tegen te gaan; — versterkte capaciteiten van de rechtshandhavingsdiensten, hoofdzakelijk ballistische laboratoria en douanediensten van de Westelijke Balkan om de illegale handel in en het illegale bezit van vuurwapens handel in en het illegale bezit van vuurwapens te voorkomen/tegen te gaan. De strategie van het project is gebaseerd op de unieke aanpak van het Seesac, die erin bestaat vertrouwen en samenwerking in de regio te bevorderen, als een noodzakelijke voorwaarde voor het tot stand brengen van concrete en meetbare grondige hervormingen. In het bijzonder op regionaal niveau zijn de verschillende door het Seesac gefaciliteerde samenwerkingsprocessen, waarbij zowel beleidsmakers als praktijkmensen op operationeel niveau zijn betrokken, essentieel gebleken om te zorgen voor een concurrerende omgeving die gunstig is voor kennisoverdracht, uitwisseling van deskundigheid, en informatiedeling. Dit heeft niet alleen bijgedragen tot het vergroten van de capaciteit in de regio, maar heeft vooral vertrouwen helpen opbouwen en directe samenwerking helpen tot stand brengen tussen instellingen en individuele deskundigen die onder meer de ontwikkeling van de routekaart mogelijk hebben gemaakt. Het project zal regionale samenwerking en lokaal zeggenschap blijven bevorderen als essentiële elementen die bijdragen tot meetbare resultaten. Het geografisch toepassingsgebied van het project is de Westelijke Balkan. De rechtstreekse begunstigden zijn Albanië, BiH, Kosovo, Montenegro, Servië en Noord-Macedonië. Daarnaast zal het project trachten meer steun te bieden aan Oost-Europese landen, waaronder de Republiek Moldavië en Oekraïne, waar de problemen met SALW-beheersing door de oorlog in Oekraïne momenteel nog groter zijn. Daartoe zullen kennis, ervaringen en goede praktijken worden overgedragen die sinds 2001 in de Westelijke Balkan zijn opgedaan en ontwikkeld. 3.1.   Coördineren van de uitvoering van de routekaart voor een duurzame oplossing voor het illegale bezit van, het misbruik van en de handel in SALW’s/vuurwapens en munitie daarvoor in de Westelijke Balkan Doel Zorgen voor een doeltreffende coördinatie van en dito toezicht op de uitvoering van de routekaart. Beschrijving Dit onderdeel bouwt voort op Besluit (GBVB) 2018/1788 en zal ervoor zorgen dat de coördinatie van en het toezicht op de uitvoering van de routekaart wordt voortgezet. De partners van de Westelijke Balkan bevestigden op 9 juli 2018 tijdens de Westelijke Balkan-top nog eens hun gemeenschappelijke wil en vastbeslotenheid om een eind te maken aan het illegaal bezit en het misbruik van vuurwapens en de illegale handel in deze wapens door hun steun te verlenen aan de routekaart. De regionale routekaart, die via een uitvoerig raadplegingsproces en met de steun van het Seesac werd ontwikkeld, draagt bij aan de bestaande maatregelen van de Unie om deze dreiging het hoofd te bieden, met name de EU-SALW-strategie, het EU-actieplan 2020-2025 inzake illegale vuurwapenhandel waarin de routekaart voor de Westelijke Balkan is geïntegreerd, en de Empact-werkzaamheden in de regio. De routekaart is een illustratie van de consensus onder alle belanghebbenden in de regio over de bestaande uitdagingen, de te bereiken doelstellingen en het tijdschema van de te nemen maatregelen. Zij biedt een breed platform voor de verwezenlijking van gezamenlijk overeengekomen KPI’s op strategisch, beleidsmatig en operationeel niveau. Tijdens de eerste drie uitvoeringsjaren zijn ten minste zeven regionale beschrijvende verslagen en verslagen over de kernprestatie-indicatoren gepubliceerd, die een meetbaar en actueel beeld schetsen van de vorderingen met de uitvoering van de routekaart. Daarnaast hebben tweejaarlijkse lokale en regionale coördinatievergaderingen met de autoriteiten, donoren en uitvoeringspartners een voorbeeldig gecoördineerde aanpak gewaarborgd wat betreft inspanningen en middelen. In dit verband zullen de werkzaamheden in het kader van dit onderdeel blijven zorgen voor: een doeltreffende coördinatie van de uitvoering van de routekaart op regionaal niveau; op maat gesneden steun voor SALW-commissies en bevoegde autoriteiten bij het uitvoeren van hun routekaartactieplannen; periodieke monitoring en evaluatie van de vooruitgang aan de hand van de gezamenlijk overeengekomen KPI’s; en een beter inzicht in de vorderingen met de uitvoering van de routekaart. Het project wil de coördinatie van en het toezicht op de uitvoering van de routekaart concreet verwezenlijken door middel van: — deskundige en technische steun aan routekaartcoördinatie, met onder meer regionale routekaartcoördinatievergaderingen waarbij vooral de balans wordt opgemaakt van de gemaakte vorderingen en van informatie-uitwisseling; — deskundige en technische steun aan lokale routekaartcoördinatievergaderingen die toezien op de uitvoering van actieplannen van de partners; — het opstellen van tweejaarlijkse toezichts- en evaluatieverslagen over de vooruitgang, de uitdagingen en de behoeften bij de uitvoering van de routekaart, gebaseerd op de gezamenlijk overeengekomen KPI’s; — de eindevaluatie van de uitvoering van de routekaart (2024), met de nodige steun om de routekaart te herzien; — voorlichtings- en zichtbaarheidsacties in verband met de routekaart (waaronder het onderhouden van een onlineplatform, betrokkenheid van belanghebbenden en bewustmakingsactiviteiten). Projectresultaten/uitvoeringsindicatoren: — organisatie van maximaal zes regionale routekaartcoördinatievergaderingen; — ondersteunende maatregelen om de balans op te maken van de gemaakte vorderingen, om informatie uit te wisselen, om kennis over te dragen en om normen af te spreken; — organiseren van lokale coördinatievergaderingen (tot 36 in totaal); — opstellen van tweejaarlijkse regionale toezichtsverslagen (tot zes stuks); — eindevaluatie van de routekaart; — onderhoud van een onlineplatform om een goede voorlichting over en zichtbaarheid van de routekaart te verzekeren. 3.2.   bijdragen aan een versterkte regionale samenwerking en uitwisseling van kennis en informatie over wapenbeheersing. Doel Dit onderdeel moet zorgen voor interregionale informatie-uitwisseling, kennisuitwisseling en de toepassing van goede praktijken en geleerde lessen aan de hand van technisch advies, vergaderingen, workshops en studiebezoeken. Beschrijving Zuidoost-Europa hanteert al twee decennia een alomvattende regionale aanpak voor SALW-beheersing, waarbij alle functionele gebieden van SALW-beheersing aan bod komen: van het ontwikkelen van institutionele, juridische en beleidskaders op basis van alomvattende en innovatieve inspanningen op het gebied van gegevensverzameling, over het verbeteren van de fysieke beveiliging en het voorraadbeheer van SALW’s en munitie en het verbeteren van de markering, registratie en tracering van SALW’s — onder meer door middel van betere opsporings- en onderzoekscapaciteiten — tot bewustmakingsactiviteiten en de integratie van het genderperspectief in SALW-beheersing. In die zin heeft de regio baanbrekend werk verricht op het gebied van innovatieve oplossingen voor SALW-beheersing, dat in andere delen van de wereld is overgenomen en heeft aangezet tot actie. De normen en richtsnoeren voor regionale micro-ontwapening van het Seesac — in 2006 opgesteld om de SALW-beheersingsprocedures, -praktijken en -normen op operationeel niveau te standaardiseren — hebben invloed gehad op de ontwikkeling van de internationale normen voor controle op handvuurwapens, die later dan weer zijn opgenomen in het modulair compendium voor de beheersing van handvuurwapens (Mosaic). Ook hebben tal van belanghebbenden de routekaart voor een duurzame oplossing voor het illegale bezit van, het misbruik van en de handel in handvuurwapens en lichte wapens (SALW’s) en munitie daarvoor in de Westelijke Balkan aangewezen als een van de meest succesvolle regionale inspanningen op het gebied van SALW-beheersing ter wereld. In zijn verslag aan de VN-Veiligheidsraad van 2021 noemde de secretaris-generaal van de VN de routekaart een positief voorbeeld, aangezien “regionale inspanningen van cruciaal belang blijven”, en riep hij op tot het opstellen en verder ontwikkelen van routekaarten. De routekaart is overgenomen in het Caribisch gebied, samen met het coördinatie- en toezichtsmechanisme ervan, en opgenomen in het EU-actieplan 2020-2025 inzake illegale vuurwapenhandel. Voorts neemt de EU ook het Seesac- platform voor het monitoren van gewapend geweld over. Dit innovatieve onlinegegevensplatform biedt gedetailleerde informatie en visualiseert gegevens over incidenten met vuurwapens in heel Zuidoost-Europa. Zuidoost-Europa effent ook al enige tijd het pad voor de praktische integratie van gender in SALW-beheersing . Het Seesac heeft de geleerde lessen op het gebied van integratie van gender in SALW-beheersing en de uitvoering van de agenda voor vrouwen, vrede en veiligheid onder meer gedeeld tijdens meerdere regionale en subregionale workshops in Afrika, Azië, het Caribisch gebied, Latijns-Amerika en het Stille-Oceaangebied ( 2 ) . De geboekte vooruitgang met de ingebruikstelling van contactpunten voor vuurwapens in Zuidoost-Europa wordt tijdens gezamenlijke vergaderingen regelmatig besproken met contactpunten voor vuurwapens in alle EU-lidstaten. De meeste van deze nieuwe praktijken zijn ontwikkeld en in gebruik genomen als onderdeel van de uitvoering van de besluiten van de Raad van de EU ter ondersteuning van de inspanningen op het gebied van ontwapening en wapenbeheersing die het Seesac de afgelopen twee decennia in Zuidoost-Europa heeft geleverd. Dit onderdeel zal de uitwisseling van informatie en kennis en de overname van goede praktijken en geleerde lessen tussen de regio’s verder faciliteren. Dit zal worden bereikt door: — het verstrekken van advies en technische ondersteuning; — het organiseren van vergaderingen, workshops, studiebezoeken. Projectresultaten/uitvoeringsindicatoren: — advies en technische ondersteuning verstrekt; — vergaderingen, workshops en studiebezoeken georganiseerd. 3.3.   Capaciteitsopbouw van de rechtshandhavingsdiensten in Moldavië en Oekraïne om de illegale handel in en het illegale bezit van vuurwapens tegen te gaan Doel De gevaren van de illegale vuurwapenhandel verminderen door de capaciteit van de rechtshandhavingsinstanties, waaronder de grenspolitie, te vergroten door op basis van de vastgestelde behoeften advies en technische ondersteuning te verstrekken. Beschrijving Dit onderdeel bouwt voort op de succesvolle poging om de autoriteiten van de Republiek Moldavië en Oekraïne te betrekken bij de door het Seesac gefaciliteerde regionale samenwerkingsprocessen in Zuidoost-Europa, en op eerdere en lopende gerichte SALW-beheersingsmaatregelen in de Republiek Moldavië. Het gaat hierbij onder meer over maatregelen op het gebied van fysieke beveiliging en voorraadbeheer, waaronder de vernietiging van SALW’s en de modernisering van de beveiliging van wapen- en munitiedepots, en bewaarruimten. Er is ook steun verleend voor markering, registratie en tracering. Zo is er een markeringstoestel aangekocht, opleiding gegeven in het gebruik ervan, en ondersteuning verleend om het wapenregistratiesysteem op te zetten. Het Seesac heeft ook de initiële technische ondersteuning en adviesverlening verzorgd bij het opzetten van het contactpunt voor vuurwapens. Daarnaast ondersteunde het bewustmakingsactiviteiten met betrekking tot de gevaren van misbruik en illegaal bezit van vuurwapens. Voorts werd ondersteuning verleend bij het opzetten van de nationale SALW-commissie. Zo heeft het Seesac geholpen bij het verzamelen van gegevens voor een beter begrip van de lacunes in de SALW-beheersing, waarna de SALW-enquête voor de Republiek Moldavië werd gepubliceerd. Ook biedt het platform voor het monitoren van gewapend geweld actuele inzichten in vuurwapengerelateerde incidenten. De vertegenwoordigers van Moldavische en Oekraïense instanties nemen regelmatig deel aan vergaderingen van SALW-commissies en relevante instanties in Zuidoost- en Oost-Europa en vergaderingen van het Zuid-Europees netwerk van vuurwapendeskundigen, en doen dus ook hun voordeel met de informatie die wordt gedeeld en de kennis die wordt uitgewisseld in de regio op strategisch en operationeel niveau. Ze plukken ook de vruchten van de activiteiten op het gebied van capaciteitsopbouw, zoals de harmonisatie van de wetgeving met het EU-acquis, onlineonderzoeken en de bestrijding van illegale wapenhandel op het darknet. Deze component bouwt rechtstreeks voort op de uitvoering van Besluit (GBVB) 2018/1788 en zal de capaciteiten van de instanties in de Republiek Moldavië en Oekraïne om de illegale handel in vuurwapens, munitie en explosieven te bestrijden, versterken. De bijstand betreft vooral de ontwikkeling van operationele standaardprocedures die nodig zijn voor betere opsporing en onderzoeken, en de verstrekking van uitrusting en opleiding. Er wordt uitgegaan van gedetailleerde behoefteanalyses op basis van de door het Seesac ontwikkelde en reeds in de Westelijke Balkan gebruikte methodiek, met een analyse van de juridische en beleidskaders, bestaande procedures, en uitrusting en institutionele en administratieve capaciteiten. Er wordt momenteel gewerkt aan de behoefteanalyse voor de recherche in Moldavië ( 3 ) . Dit project beoogt Moldavië te ondersteunen in lijn met de bevindingen van de behoefteanalyse, en de uitvoering van een behoefteanalyse voor Oekraïne en ondersteuning voor dit land in overeenstemming met de bevindingen van die analyse ( 4 ) . De voorgestelde activiteiten zullen de bestaande door de Unie ondersteunde acties in Zuidoost-Europa aanvullen en nauw hierop worden afgestemd, met name de acties van de OVSE, Europol, Frontex en Interpol en de operationele actieplannen van het onderdeel vuurwapens van Empact. Tot slot zullen de activiteiten van deze component bijdragen aan de uitvoering van de EU-strategie tegen illegale vuurwapens, handvuurwapens en lichte wapens en munitie daarvoor en het EU-actieplan 2020-2025 inzake illegale vuurwapenhandel. Dit zal worden bereikt door: — te analyseren aan welke capaciteiten behoefte is voor de bestrijding van illegale wapenhandel in Oekraïne; — advies, uitrusting en opleiding te verstrekken aan instanties in Moldavië en Oekraïne, in lijn met de bevindingen van de behoefteanalyses. Projectresultaten/uitvoeringsindicatoren: — er is een analyse uitgevoerd van de behoeften van rechtshandhavingsinstanties in Oekraïne bij de bestrijding van illegale wapenhandel; — er zijn relevante operationele standaardprocedures ontwikkeld; — er is uitrusting aangeschaft voor het aan banden leggen van illegale wapenhandel; — er zijn opleidingen georganiseerd. 3.4.   Ontwikkeling van de capaciteiten van rechtshandhavingsdiensten, waaronder ballistische laboratoria en douanediensten van de Westelijke Balkan om de illegale handel in en het illegale bezit van vuurwapens tegen te gaan Doel De dreiging die uitgaat van de illegale handel in vuurwapens beperken door de capaciteiten van ballistische laboratoria te versterken en de behoeften van douanediensten in het kader van geïntegreerd grensbeheer in kaart te brengen. Beschrijving Conform de aanbeveling in Besluit (GBVB) 2018/1778 om de behoeften van de recherche in de Westelijke Balkan te evalueren en de aanbeveling in de Besluiten (GBVB) 2016/2356 en 2018/1778 om ballistische laboratoria beperkt te ondersteunen bij de instelling van contactpunten voor vuurwapens, en ter aanvulling van de bijstand aan geselecteerde ballistische laboratoria door middel van door het UNDP uitgevoerde projecten ( 5 ) , zal gerichte steun worden verleend voor capaciteitsontwikkeling bij ballistische laboratoria. Ballistische laboratoria spelen een cruciale rol bij het analyseren van bewijsmateriaal in verband met het illegale bezit van, het misbruik van en de illegale handel in SALW. Deze component zal helpen de praktijken in de regio te standaardiseren en een efficiëntere berechting van strafzaken in verband met het illegale bezit van, het misbruik van en de illegale handel in SALW schragen. Uit besprekingen van het Zuid-Europees netwerk van vuurwapendeskundigen, waar douaneambtenaren uit heel Zuidoost-Europa regelmatig samenkomen met onderzoekers, ballistische experts, grenswachten en openbaar aanklagers, hun regelmatige bijdrage aan de door het Seesac georganiseerde jaarlijkse vergaderingen inzake grensbeheer, en de resultaten en aanbevelingen van de analyses van capaciteitsbehoeften van de grenspolitiekorpsen in de Westelijke Balkan, en met het oog op de EU-normen inzake geïntegreerd grensbeheer die zijn overgenomen in de desbetreffende strategieën van rechtsgebieden in de Westelijke Balkan, is gebleken dat douaneautoriteiten betrokken moeten worden bij activiteiten op het gebied van grensbeheer, als belangrijk onderdeel van de strijd tegen de illegale handel in vuurwapens. Verschillende douaneautoriteiten in de Westelijke Balkan hebben hier vervolgens ook specifiek om verzocht. Afgezien van hun deelname aan regionale processen zijn de douaneautoriteiten in de meeste rechtsgebieden niet betrokken geweest bij activiteiten voor capaciteitsopbouw in verband met de opsporing van vuurwapens, essentiële onderdelen, munitie en explosieven bij grensposten, en het is van cruciaal belang dat de grenspolitie en douaneautoriteiten gezamenlijk en gecoördineerd optreden tegen alle criminele activiteiten in verband met de illegale handel in vuurwapens. Daarom wordt voor de douaneautoriteiten een soortgelijke aanpak voorgesteld, op basis van de beste praktijken die eerder zijn toegepast en nog steeds worden toegepast voor de grenspolitie en de recherche, uit hoofde van de Besluiten (GBVB) 2018/1788 en 2019/2111 van de Raad. Dit zal worden bereikt door: — de capaciteitsontwikkeling van ballistische laboratoria te ondersteunen; — te analyseren aan welke capaciteiten douaneautoriteiten behoefte hebben om de illegale handel in vuurwapens tegen te gaan. Projectresultaten/uitvoeringsindicatoren: — ballistische laboratoria hebben uitrusting en opleiding gekregen; — er is een behoefteanalyse uitgevoerd. 4. Begunstigden De directe begunstigden van het project zijn de instanties die belast zijn met SALW-beheersing in de Westelijke Balkan. De autoriteiten van Binnenlandse Zaken, politie, grenswacht en douane van de Republiek Albanië, BiH, Kosovo, Montenegro, Servië, Noord-Macedonië, de Republiek Moldavië en Oekraïne zullen gebruik kunnen maken van de adviesverlening en de coördinerende en monitoringsinspanningen, of de capaciteits- en kennisontwikkeling, verbeterde procedures en gespecialiseerde, kostenefficiënte uitrusting die nodig zijn voor beleidsmatige, operationele en technische ontwikkelingen op het gebied van SALW-beheersing. De voorgestelde activiteiten liggen volledig in lijn met de routekaart en de prioriteiten van de partners op het gebied van SALW-beheersing. Dit project zal indirect ook de bevolking van de Westelijke Balkan, Oost-Europa en de Unie, die bedreigd wordt door de grootschalige SALW-proliferatie, ten goede komen. 5. Zichtbaarheid van de Unie Het Seesac maakt met passende maatregelen bekend dat de Unie de actie heeft gefinancierd. Die maatregelen worden getroffen aan de hand van de handleiding communicatie en zichtbaarheid van de Commissie voor het externe optreden van de Europese Unie. Het Seesac zal zorg dragen voor de zichtbaarheid van de bijdrage van de Unie door middel van gepaste profilering en publiciteit, en op die manier de rol van de Unie benadrukken, de transparantie van het optreden verzekeren en bekendheid geven aan de redenen die aan het besluit ten grondslag liggen, evenals aan de Unie-steun voor het besluit en de resultaten waartoe die steun heeft geleid. Op het voor het project geproduceerde materiaal zal de vlag van de Europese Unie duidelijk zichtbaar zijn, overeenkomstig de richtsnoeren van de Unie voor het juiste gebruik en de juiste weergave van de vlag. Aangezien de voorgenomen maatregelen sterk verschillen qua reikwijdte en aard zal er op verschillende manieren aandacht worden gevraagd voor het project, waaronder via traditionele media, websites, sociale media, en informatie- en promotiemateriaal zoals infographics, folders, nieuwsbrieven, persmededelingen en ander materiaal, naargelang het geval. Op de in het kader van dit project gefinancierde publicaties, publieke evenementen, campagnes, uitrusting en bouwwerken zal de nodige informatie worden vermeld. Teneinde de impact van het project te vergroten door middel van bewustmaking van de diverse nationale regeringen en de bevolking, de internationale gemeenschap en de lokale en internationale media, wordt iedere doelgroep in de juiste taal aangesproken. Er zal bijzondere nadruk worden gelegd op nieuwe media en aanwezigheid op het internet. 6. Looptijd Op basis van de ervaring met de uitvoering van de Besluiten 2002/842/GBVB, 2010/179/GBVB, 2013/730/GBVB, (GBVB) 2016/2356 en (GBVB) 2018/1788 en gezien de regionale reikwijdte van het project, het aantal begunstigden en het aantal en de complexiteit van de voorgenomen activiteiten, is voor de uitvoering 36 maanden uitgetrokken. 7. Algemene opzet De technische uitvoering van deze actie is toevertrouwd aan het UNDP, dat handelt namens het Seesac, het regionaal initiatief dat werkt in het kader van het mandaat van het UNDP en van de RCC. Als uitvoerende instantie van het regionaal uitvoeringsplan tegen de verspreiding van SALW fungeert het Seesac derhalve als aanspreekpunt voor alles in verband met SALW in de regio Zuidoost-Europa, waaronder de coördinatie van de uitvoering van de regionale routekaart. Het UNDP draagt, namens het Seesac, de algemene verantwoordelijkheid voor de uitvoering van de projectactiviteiten en moet verantwoording afleggen voor de uitvoering van het project. De looptijd van het project is drie jaar (36 maanden). 8. De partners Het Seesac voert de actie rechtstreeks uit in nauwe samenwerking met SALW-commissies en met de autoriteiten van Binnenlandse Zaken van Albanië, BiH, Kosovo, Montenegro, Servië, Noord-Macedonië en de Republiek Moldavië en relevante instanties in Oekraïne. Andere instanties zullen nauw bij het project worden betrokken, in overeenstemming met de vertrouwde holistische multistakeholderaanpak van SALW-beheersing. 9. Rapportering De inhoudelijke en financiële verslaglegging heeft betrekking op de volledige actie die wordt beschreven in de betreffende overeenkomst voor de bijdrage en de bijbehorende begroting, ongeacht of de actie volledig of gedeeltelijk door de Commissie wordt gefinancierd. Er worden inhoudelijke kwartaalverslagen ingediend om de vooruitgang met betrekking tot het bereiken van de kernresultaten te registreren en te volgen. ( 1 ) Stuurgroep voor de uitvoering van het regionaal uitvoeringsplan voor Zuidoost-Europa tegen de verspreiding van SALW’s. ( 2 ) Het Seesac steunt de uitvoering van het Unoda-project “Gendermainstreaming in beleid, programma’s en acties in de strijd tegen handel in en misbruik van handvuurwapens, in overeenstemming met de agenda voor vrouwen, vrede en veiligheid” , ter uitvoering van Besluit (GBVB) 2018/2011 van de Raad van 17 december 2018. ( 3 ) Deze analyses worden uitgevoerd in het kader van Besluit (GBVB) 2018/1788 van de Raad. ( 4 ) De uit hoofde van Besluit (GBVB) 2018/1788 van de Raad geplande analyse van de capaciteiten voor de bestrijding van de illegale wapenhandel voor Oekraïne is nog niet uitgevoerd. ( 5 ) Projecten die worden gefinancierd door het multipartnertrustfonds voor de Westelijke Balkan.",
  "source": "EUR LEX"
}