{
  "url": "http://www.w3.org/1999/xhtml\">",
  "content": "L_2009213NL.01002601.xml 18.8.2009 NL Publicatieblad van de Europese Unie L 213/26 BESCHIKKING VAN DE COMMISSIE van 17 augustus 2009 betreffende de niet-opneming van petroleumolie CAS 92062-35-6 in bijlage I bij Richtlijn 91/414/EEG van de Raad en de intrekking van de toelatingen voor gewasbeschermingsmiddelen die deze stof bevatten (Kennisgeving geschied onder nummer C(2009) 6303) (Voor de EER relevante tekst) (2009/616/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( 1 ) , en met name op artikel 8, lid 2, vierde alinea, Overwegende hetgeen volgt: (1) Artikel 8, lid 2, van Richtlijn 91/414/EEG bepaalt dat een lidstaat gedurende een periode van twaalf jaar na de kennisgeving van die richtlijn mag toestaan dat gewasbeschermingsmiddelen die niet in bijlage I bij die richtlijn opgenomen werkzame stoffen bevatten en die twee jaar na de datum van kennisgeving van de richtlijn reeds op de markt zijn, op zijn grondgebied op de markt worden gebracht terwijl deze stoffen in het kader van een werkprogramma geleidelijk worden onderzocht. (2) Bij de Verordeningen (EG) nr. 1112/2002 ( 2 ) en (EG) nr. 2229/2004 ( 3 ) van de Commissie zijn de bepalingen voor de uitvoering van de vierde fase van het werkprogramma als bedoeld in artikel 8, lid 2, van Richtlijn 91/414/EEG vastgesteld en is een lijst opgesteld van werkzame stoffen die moeten worden onderzocht met het oog op hun eventuele opneming in bijlage I bij Richtlijn 91/414/EEG. Petroleumolie CAS 92062-35-6 is in die lijst opgenomen. (3) Voor petroleumolie CAS 92062-35-6 zijn de uitwerking op de menselijke gezondheid en het milieueffect overeenkomstig de Verordeningen (EG) nr. 1112/2002 en (EG) nr. 2229/2004 beoordeeld voor een aantal door de kennisgever voorgestelde toepassingen. Bovendien worden in die verordeningen de als rapporteur optredende lidstaten aangewezen die overeenkomstig artikel 21, lid 3, van Verordening (EG) nr. 2229/2004 de desbetreffende evaluatieverslagen met aanbevelingen bij de Europese Autoriteit voor voedselveiligheid (EFSA) moeten indienen. Voor petroleumolie CAS 92062-35-6 was de rapporterende lidstaat Spanje en werd alle relevante informatie ingediend in maart 2008. (4) De Commissie heeft petroleumolie CAS 92062-35-6 overeenkomstig artikel 24 bis van Verordening (EG) nr. 2229/2004 onderzocht. Een ontwerpevaluatieverslag voor die stof is door de lidstaten en de Commissie in het kader van het Permanent Comité voor de voedselketen en de diergezondheid onderzocht en op 12 maart 2009 afgerond in de vorm van het evaluatieverslag van de Commissie. (5) Tijdens het onderzoek van petroleumolie CAS 92062-35-6 is door het comité geconcludeeerd dat er, rekening houdend met de van de lidstaten ontvangen opmerkingen, duidelijke aanwijzingen zijn dat verwacht mag worden dat die werkzame stof een schadelijke uitwerking op de gezondheid van de mens en met name op de consumenten en de toedieners zal hebben, omdat het bestaande bewijsmateriaal ontoereikend is voor de vaststelling van een aanvaardbare dagelijkse dosis (ADI), een acute referentiedosis (ArfD) en een aanvaardbaar niveau van blootstelling van de toediener (AOEL). (6) De Commissie heeft de kennisgever verzocht haar zijn opmerkingen over de resultaten van het onderzoek van petroleumolie CAS 92062-35-6 te doen toekomen en aan te geven of hij al dan niet van plan was om de stof verder te ondersteunen. De kennisgever heeft zijn opmerkingen ingediend en deze zijn zorgvuldig onderzocht. Ondanks de door de kennisgever aangevoerde argumenten blijven de geconstateerde problemen echter bestaan en de evaluaties op basis van de verstrekte gegevens hebben niet aangetoond dat mag worden verwacht dat gewasbeschermingsmiddelen die petroleumolie CAS 92062-35-6 bevatten, onder de voorgestelde gebruiksvoorwaarden, in het algemeen aan de eisen van artikel 5, lid 1, onder a) en b), van Richtlijn 91/414/EEG voldoen. (7) Petroleumolie CAS 92062-35-6 mogen daarom niet in bijlage I bij Richtlijn 91/414/EEG worden opgenomen. (8) De nodige maatregelen moeten worden genomen om erop toe te zien dat de verleende toelatingen voor gewasbeschermingsmiddelen die petroleumolie CAS 92062-35-6 bevatten, binnen een bepaalde termijn worden ingetrokken en niet worden verlengd, en dat voor dergelijke producten geen nieuwe toelatingen worden verleend. (9) De looptijd van eventuele door de lidstaten toegestane termijnen voor de verwijdering, de opslag, het op de markt brengen of het gebruik van bestaande voorraden gewasbeschermingsmiddelen die petroleumolie CAS 92062-35-6 bevatten, moet worden beperkt tot twaalf maanden om het mogelijk te maken dat de bestaande voorraden nog gedurende ten hoogste één extra groeiseizoen worden gebruikt, zodat gewasbeschermingsmiddelen die petroleumolie CAS 92062-35-6 bevatten nog gedurende 18 maanden na de vaststelling van deze beschikking beschikbaar blijven voor de gebruikers. (10) Deze beschikking laat de indiening van een aanvraag voor petroleumolie CAS 92062-35-6 overeenkomstig artikel 6, lid 2, van Richtlijn 91/414/EEG en Verordening (EG) nr. 33/2008 van de Commissie van 17 januari 2008 tot vaststelling van nadere bepalingen voor de uitvoering van Richtlijn 91/414/EEG van de Raad met betrekking tot een normale en een versnelde procedure voor de beoordeling van werkzame stoffen die deel uitmaakten van het in artikel 8, lid 2, van die richtlijn bedoelde werkprogramma, maar niet in bijlage I ervan zijn opgenomen ( 4 ) met het oog op de eventuele opneming van deze stof in bijlage I onverlet. (11) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Petroleumolie CAS 92062-35-6 wordt niet in bijlage I bij Richtlijn 91/414/EEG opgenomen. Artikel 2 De lidstaten zorgen ervoor dat: a) toelatingen voor gewasbeschermingsmiddelen die petroleumolie CAS 92062-35-6 bevatten, uiterlijk op 17 februari 2010 worden ingetrokken; b) met ingang van de datum van bekendmaking van deze beschikking geen toelatingen voor petroleumolie CAS 92062-35-6 bevattende gewasbeschermingsmiddelen meer worden verleend of verlengd. Artikel 3 Eventuele door de lidstaten overeenkomstig artikel 4, lid 6, van Richtlijn 91/414/EEG toegestane termijnen moeten zo snel mogelijk aflopen en in elk geval op 17 februari 2011. Artikel 4 Deze beschikking is gericht tot de lidstaten. Gedaan te Brussel, 17 augustus 2009. Voor de Commissie Androulla VASSILIOU Lid van de Commissie ( 1 ) PB L 230 van 19.8.1991, blz. 1 . ( 2 ) PB L 168 van 27.6.2002, blz. 14 . ( 3 ) PB L 379 van 24.12.2004, blz. 13 . ( 4 ) PB L 15 van 18.1.2008, blz. 5 .",
  "source": "EUR LEX"
}