{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002Q1122(01):NL:HTML\">",
  "content": "EUR-Lex - 32002Q1122(01) - NL Avis juridique important | 32002Q1122(01) Reglement van orde van Eurojust Publicatieblad Nr. C 286 van 22/11/2002 blz. 0001 - 0007 Reglement(1) van orde van Eurojust (2002/C 286/01) >RUIMTE VOOR DE TABEL> HET COLLEGE VAN EUROJUST, Gelet op Besluit 2002/187/JBZ van de Raad(2), hierna \"het besluit\" te noemen, waarbij Eurojust werd opgericht om de strijd tegen ernstige vormen van criminaliteit te versterken, en met name op artikel 10 van dat besluit, Opmerkend dat dit reglement van orde wat betreft de bepalingen inzake de verwerking van persoonsgegevens na overleg met het gemeenschappelijk controleorgaan zal worden aangevuld, STELT HET VOLGENDE REGLEMENT VAN ORDE VAST: TITEL I ORGANISATIE EN WERKING HOOFDSTUK I Het college Artikel 1 Samenstelling en werking van het college In overeenstemming met artikel 10, lid 1, en artikel 28, lid 1, van het besluit: 1. bestaat het college uit alle nationale leden. Elk nationaal lid heeft één stem; 2. is het college belast met de organisatie en de werking van Eurojust. Artikel 2 Taken van het college Als orgaan dat belast is met de organisatie en de werking van Eurojust zal het college in het kader van zijn in het besluit vastgestelde taken: 1. besluiten tot instelling van ad-hoccomités overeenkomstig artikel 6 van dit reglement van orde en uit zijn midden de leden daarvan aanwijzen; 2. zijn goedkeuring hechten aan de oproep tot sollicitaties voor de functie van administratief directeur en uit zijn midden de leden van de selectiecommissie aanwijzen; 3. met tweederde meerderheid van zijn leden de financieel controleur van Eurojust benoemen; 4. met tweederde meerderheid van zijn leden de interne controleur van Eurojust benoemen; 5. handelen overeenkomstig de overige bepalingen van dit reglement van orde. Artikel 3 Verkiezing van de voorzitter en de ondervoorzitters 1. Het college kiest uit zijn midden een voorzitter en twee ondervoorzitters. Het resultaat van de verkiezing wordt aan de Raad ter goedkeuring voorgelegd. 2. Het college kiest de voorzitter met tweederde meerderheid van zijn leden, bij geheime stemming onder de nationale leden. Nationale leden die in aanmerking wensen te komen voor de functie van voorzitter stellen zich voor de vergadering waarin de verkiezing wordt gehouden schriftelijk kandidaat bij het college. 3. Indien geen enkel lid in de eerste stemronde de vereiste meerderheid behaalt, wordt onverwijld een tweede stemronde gehouden om met tweederde meerderheid van het college de voorzitter te kiezen uit twee of meer - wanneer een aantal leden evenveel stemmen heeft behaald - leden die in de eerste ronde de meeste stemmen hebben gekregen. Indien geen tweederde meerderheid van het college wordt behaald, vindt onverwijld een derde stemming plaats om met gewone meerderheid een voorzitter te kiezen uit de leden die in de tweede ronde de meeste stemmen hebben gekregen. Indien in de derde ronde geen enkel lid een meerderheid behaalt, wordt het lid met de hoogste anciënniteit geacht te zijn gekozen. 4. Het college kan een waarnemer afkomstig uit de instellingen van de Europese Unie uitnodigen om de verkiezingen bij te wonen. 5. Zodra de voorzitter is gekozen, kiest het college de ondervoorzitters, eveneens bij geheime stemming. De twee leden die de meeste stemmen krijgen, worden gekozen. Voor het overige worden de ondervoorzitters verkozen volgens dezelfde regels als de voorzitter. 6. De ambtstermijn van de voorzitter en de ondervoorzitters bedraagt drie jaar; een lid kan eenmaal voor hetzelfde ambt worden herkozen. Aan het eind van hun ambtstermijn houdt het college nieuwe verkiezingen overeenkomstig de in de vorige leden vastgestelde procedure. De voorzitter en de ondervoorzitters blijven de taken van de voorzitter en de ondervoorzitter uitoefenen totdat hun opvolgers met goedkeuring van de Raad zijn benoemd. 7. Wanneer een nationaal lid dat het ambt van voorzitter of ondervoorzitter bekleedt in de loop van zijn ambtstermijn door een lidstaat wordt vervangen of in geval van aftreden of overlijden, worden daartoe verkiezingen gehouden overeenkomstig de procedure van de leden 2, 3 en 5. Artikel 4 Taken van de voorzitter 1. De voorzitter oefent namens en onder gezag van het college de taken uit die hem uitdrukkelijk bij het besluit en dit reglement van orde worden toevertrouwd. 2. De voorzitter vertegenwoordigt Eurojust. Hij ondertekent namens het college alle officiële mededelingen van Eurojust wanneer dat als college handelt. Op zijn bevoegdheden om in financiële aangelegenheden namens het college stukken te ondertekenen, is het financieel reglement van toepassing. 3. De voorzitter roept de vergaderingen van het college bijeen en zit deze voor, bepaalt de plaats, de dag en het tijdstip van de vergaderingen, stelt de voorlopige agenda op, opent en sluit de vergaderingen, leidt de debatten en ziet toe op de uitvoering van de aangenomen besluiten. Alle belangrijke aangelegenheden in verband met de organisatie en de werking van Eurojust worden op de agenda van het college geplaatst. De voorzitter en de administratief directeur zien erop toe dat het college op de hoogte blijft van alle aangelegenheden die het college aanbelangen. 4. De voorzitter geeft leiding aan de werkzaamheden van het college en houdt toezicht op het dagelijks beheer door de administratief directeur. 5. Bij afwezigheid van de voorzitter en de ondervoorzitters vervult het lid van Eurojust met de meeste anciënniteit de taken van de voorzitter. Artikel 5 Taken van de ondervoorzitters 1. De ondervoorzitters vervangen de voorzitter, naar rangorde van anciënniteit, ingeval de voorzitter afwezig of ziek is of zijn functie vacant is. De ondervoorzitters staan de voorzitter bij in de uitoefening van zijn taken. 2. De ondervoorzitters oefenen de taken uit die de voorzitter hun toevertrouwt. De voorzitter houdt het college op de hoogte en raadpleegt het in belangrijke aangelegenheden betreffende de verdeling van de taken onder de ondervoorzitters. 3. De ondervoorzitters vervangen elkaar in geval van afwezigheid of ziekte of wanneer de functie van één hunner vacant is. Artikel 6 Comités 1. Het college kan met tweederde meerderheid van zijn leden ad-hoccomités instellen en benoemen, alsmede de voorzitters en de leden daarvan aanwijzen voor enig onderdeel van de voorbereiding van besluiten betreffende de organisatie en de werking van Eurojust. 2. De aldus ingestelde comités brengen aan het college verslag uit over hun werkzaamheden. 3. Het college kan besluiten zijn bevoegdheden aan een dergelijk comité te delegeren tenzij in het besluit uitdrukkelijk is bepaald dat een taak door het college wordt uitgevoerd. In een dergelijk geval worden de gedelegeerde taken en eventuele rapportageverplichtingen jegens het college nauwkeurig omschreven in het delegatiebesluit. 4. De secretaris van het college of de administratief directeur of enige andere door hem in overleg met de voorzitter aangewezen persoon fungeren ook als secretaris van bedoelde comités, waarvan de vergaderingen uiterlijk twee dagen van tevoren door de voorzitter van het comité worden bijeengeroepen. Artikel 7 Taken van de secretaris van het college 1. Het college kan besluiten uit de personeelsleden van Eurojust een secretaris te selecteren. De administratief directeur en de voorzitter plegen nauw overleg over de keuze van de secretaris van het college. De secretaris woont de vergaderingen van het college bij. Hij stelt de notulen van de vergaderingen op. 2. De secretaris werkt in nauw overleg met de voorzitter van het college en onder het gezag van de administratief directeur. 3. De secretaris voldoet aan de eisen die door het college worden vastgesteld overeenkomstig de volgende criteria: a) geschiktheid voor de functie; b) bestuurlijk niveau als bepaald door het college; c) beschikbaarheid voor de functie. 4. De secretaris staat de voorzitter bij in zijn administratieve taken in verband met het college en houdt een bestand bij van de notulen van de vergaderingen van het college en de ad-hoccomités. Artikel 8 Vergaderingen van het college 1. Tenzij anders wordt besloten, houdt het college ten minste wekelijks één gewone vergadering. 2. Vergaderingen van het college zijn niet openbaar en de besprekingen zijn vertrouwelijk. 3. Desgewenst kan de voorzitter op eigen initiatief of op verzoek van een van de nationale leden een buitengewone vergadering bijeenroepen. 4. De voorzitter van het college stelt de voorlopige agenda van elke vergadering op; deze wordt door de secretaris ten minste drie dagen voor het begin van de vergadering toegezonden aan de andere leden van het college. Wanneer een buitengewone vergadering wordt bijeengeroepen, wordt de agenda 24 uur voor de vergadering toegezonden. 5. De voorlopige agenda bevat de punten waarom door nationale leden voorafgaand aan het bijeenroepen van de vergadering is verzocht, alsmede eventuele andere punten die door de voorzitter of de administratief directeur wenselijk worden geacht. 6. Aan het begin van elke vergadering keurt het college de agenda goed. Dringende aangelegenheden die niet op de voorlopige agenda staan, kunnen met instemming van het college alsnog op de agenda worden geplaatst en worden besproken en in stemming gebracht, maar indien voor een besluit terzake een stemming vereist is, worden de afwezige leden indien mogelijk op enigerlei wijze door de voorzitter geraadpleegd. Indien een dergelijke raadpleging heeft plaatsgevonden, wordt rekening gehouden met de mening van het afwezige lid. 7. De stemming geschiedt bij handopsteken dan wel, indien hiertegen bezwaar wordt gemaakt, hoofdelijk. In beslissingen of akkoorden van het college wordt de stemverdeling niet vermeld. Door een minderheid verwoorde opvattingen worden in de notulen van de vergadering weergegeven indien een nationaal lid daarom verzoekt, maar zij blijven vertrouwelijk. 8. Het college beslist of het voorgelegde aangelegenheden al dan niet in behandeling neemt en houdt daarbij met alle omstandigheden rekening. Als het college met een tweederde meerderheid beslist een zaak niet in behandeling te nemen, houdt het bij die beslissing rekening met de vastgestelde prioriteiten terzake; wanneer er praktische problemen rijzen kan Eurojust samen met de bevoegde autoriteiten van de verzoekende lidstaten nagaan hoe de zaak het best kan worden opgelost. Artikel 9 Quorum en stemmingen 1. De werkzaamheden van het college worden door de voorzitter zodanig georganiseerd dat alle leden van het college aanwezig kunnen zijn, in het bijzonder wanneer belangrijke besluiten moeten worden genomen. Wanneer niet alle leden aanwezig kunnen zijn, wordt het quorum gevormd door tweederde van de leden van het college. Bij ontbreken van het quorum zet de voorzitter de vergadering voort zonder dat formele beslissingen worden genomen. De voorlopige beslissingen worden bevestigd in de volgende vergadering waarop het quorum is bereikt. 2. Het college kan alleen stemmen over een aangelegenheid wanneer de voorzitter van oordeel is dat die aangelegenheid voldoende is besproken. 3. Beslissingen waarvoor het besluit en het reglement van orde geen eenparigheid van stemmen of tweederde meerderheid voorschrijven, worden door het college met gewone meerderheid aangenomen. 4. Onverminderd artikel 3, lid 5, worden op grond van een dergelijke beslissing bereikte akkoorden die door de Raad moeten worden goedgekeurd door het college met tweederde meerderheid aangenomen. Artikel 10 Deelneming aan vergaderingen 1. Assistenten van de nationale leden kunnen de vergaderingen van het college bijwonen. Wanneer zij een vergadering bijwonen als vervanger van een nationaal lid, nemen zij deel als leden met volledig stemrecht. De voorzitter of het college kan beslissen vergaderingen te beperken tot leden met stemrecht. 2. De voorzitter kan, na raadpleging van het college, personen die ten aanzien van bepaalde gespreksthema's bij uitstek gekwalificeerd zijn, toestaan het woord te voeren over specifieke agendapunten. 3. Op verzoek van de voorzitter en onder de in het besluit en dit reglement van orde gestelde voorwaarden kunnen vertegenwoordigers van de Commissie, inclusief OLAF, Europol, of andere instellingen en organen en contactpunten van het Europees justitieel netwerk vergaderingen van het college bijwonen. Op hun deelneming aan operationele vergaderingen zijn de artikelen 15 tot en met 19 van dit reglement van orde van toepassing. Wanneer de vergaderingen geen betrekking hebben op operationele aangelegenheden, wordt in de vergaderingen waaraan zij deelnemen geen operationele informatie uitgewisseld. Onverminderd de bepalingen van artikel 19 mogen in dergelijke vergaderingen geen operationele aangelegenheden worden behandeld. Artikel 11 Notulen van de vergaderingen 1. De secretaris van het college stelt van elke vergadering de notulen op. De notulen, die in beginsel binnen twee dagen na de vergadering gereed moeten zijn, bevatten ten minste de volgende informatie: - de namen van de aanwezigen, - een verslag van de debatten, - de door het college aangenomen beslissingen. 2. Een ontwerp van de notulen wordt door de voorzitter aan de nationale leden toegezonden met het oog op goedkeuring door het college. 3. Zodra het college de notulen heeft goedgekeurd, worden zij door de voorzitter en de secretaris ondertekend en toegevoegd aan het door de secretaris bijgehouden bestand. HOOFDSTUK II Nationale leden Artikel 12 Status van de nationale leden 1. Elk nationaal lid stelt de voorzitter en de andere nationale leden op de hoogte van zijn mandaat en eventuele aan hem binnen zijn grondgebied verleende gerechtelijke bevoegdheden op grond van artikel 9, lid 3, van het besluit alsmede van eventuele wijzigingen daarvan. Door de voorzitter wordt een document op gesteld en regelmatig bijgewerkt, met gegevens over het mandaat en over de gerechtelijke bevoegdheden en voorrechten die de lidstaten hun nationale leden hebben verleend om te handelen ten aanzien van buitenlandse gerechtelijke autoriteiten. De voorzitter stelt dit document beschikbaar voor de nationale leden. 2. Een nationaal lid dat contacten heeft gehad met andere autoriteiten dan die van zijn staat van herkomst, stelt het nationale lid van die staat onverwijld van die contacten en de aard ervan op de hoogte. Artikel 13 Informatie van de nationale leden 1. De nationale leden stellen het college in algemene bewoordingen op de hoogte van elke aangelegenheid die waarschijnlijk binnen de bevoegdheid van Eurojust valt, met name wanneer die aangelegenheid gevolgen kan hebben op het niveau van de Europese Unie of voor andere lidstaten dan de rechtstreeks betrokken lidstaten. 2. Indien een of meer nationale leden in de uitoefening van hun taken zijn betrokken bij een geschil, kunnen zij dit geschil ter kennis brengen van de voorzitter, die een spoedvergadering van het college bijeen kan roepen ter bespreking van de kwestie. TITEL II OPERATIONELE REGELS Artikel 14 Operationale werkzaamheden Eurojust verricht zijn operationele taken overeenkomstig onderstaande bepalingen. Artikel 15 Operationale werkzaamheden van het college (niveau I) 1. Aan het begin van de vergadering van het college kan de voorzitter of enig betrokken nationaal lid voorstellen dat een aangelegenheid door het college wordt behandeld op grond van de bepalingen van artikel 5, lid 1, onder b), en artikel 7 van het besluit. De voorzitter of het betrokken nationale lid deelt het college mee welke de betrokken staten zijn en motiveert de behandeling van de welbepaalde aangelegenheid in het kader van een van de in artikel 4 van het besluit vermelde bevoegdheden. 2. Eurojust houdt aantekening van elke voorgelegde aangelegenheid. 3. Het college beslist al dan niet de aangelegenheid te behandelen. 4. Het college analyseert ten minste eenmaal per maand de stand van zaken met betrekking tot zijn operationele aangelegenheden. De bij die aangelegenheden betrokken nationale leden brengen aan het college verslag uit over de stand van zaken en verzoeken te gelegener tijd de behandeling af te sluiten. 5. Wanneer een aangelegenheid in behandeling wordt genomen alsmede op enig later tijdstip, kan het college op voorstel van een van de nationale leden besluiten overeenkomstig artikel 16 van dit reglement een coördinatievergadering op het tweede operationale niveau bijeen te roepen. Van het resultaat van die vergadering wordt in algemene bewoordingen verslag aan het college uitgebracht. Artikel 16 Operationale werkzaamheden van de leden (niveau II) 1. Operationele vergaderingen van de nationale leden worden zo nodig bijeengeroepen wanneer twee of meer nationale leden handelen overeenkomstig artikel 5, lid 1, onder a), van het besluit of wanneer het college beslist een coördinatievergadering op het tweede niveau bijeen te roepen overeenkomstig artikel 15, lid 5, van dit reglement van orde. 2. Vergaderingen kunnen worden bijgewoond door de betrokken nationale leden en, in voorkomend geval, hun assistenten, alsmede door de secretaris van het college of een andere door de voorzitter aangewezen en door de betrokken leden goedgekeurde persoon die met goed gevolg het vereiste veiligheidsonderzoek heeft ondergaan; deze stelt de notulen van de vergadering op. Een nationaal lid dat belangstelling heeft voor een geval, kan met instemming van de betrokken nationale leden een vergadering bijwonen. 3. Aangelegenheden waarover het college een besluit moet nemen worden conform het besluit aan het college voorgelegd. Artikel 17 Speciale coördinatievergaderingen (niveau III) 1. Het college kan op voorstel van een of meer van de betrokken nationale leden besluiten tot bijeenroeping van een speciale coördinatievergadering, met inachtneming van het bepaalde in lid 2 van dit artikel. 2. Vergaderingen op dit niveau kunnen worden bijgewoond door de betrokken nationale leden en, in voorkomend geval, hun assistenten en de bevoegde nationale autoriteiten van de betrokken lidstaten, alsmede de secretaris van het college of een andere door de voorzitter met goedkeuring van de betrokken nationale leden aangewezen goedgekeurde persoon, die de notulen van de vergadering opstelt. Artikel 18 Uitoefening van de bevoegdheden uit hoofde van de artikelen 6 en 7 van het besluit 1. De voorzitter zorgt ervoor dat er procedures zijn voor het aanleggen en bijhouden van een register waarin de uitoefening van bevoegdheden op grond van de artikelen 6 en 7 van het besluit wordt vastgelegd. 2. Een nationaal lid dat gebruikmaakt van zijn bevoegdheid om op grond van artikel 6, onder a), van het besluit een verzoek te doen, doet zulks langs schriftelijke weg. Tevens zendt hij een afschrift van het verzoek aan de voorzitter en aan het nationale lid van elke betrokken lidstaat. 3. Wanneer het college zijn bevoegdheid op grond van artikel 7, onder a), van het besluit uitoefent, doet het zulks langs schriftelijke weg. De voorzitter zendt tevens een afschrift van het verzoek aan het nationale lid van elke betrokken lidstaat. 4. De voorzitter zorgt ervoor dat na een verzoek van het college op grond van artikel 7, onder a), alle antwoorden van de bevoegde autoriteiten en de lidstaten die op grond van artikel 8 van het besluit aan Eurojust zijn toegezonden, in het register worden bewaard. 5. Alle communicatie en informatieverstrekking tussen Eurojust en de bevoegde autoriteiten van de lidstaten verlopen langs de nationale leden. Artikel 19 Deelneming van andere organen 1. Op de deelneming van Eurojust aan operationele vergaderingen zijn de bepalingen van op grond van artikel 26 van het besluit gesloten overeenkomsten van toepassing. 2. De contactpunten van het Europees justitieel netwerk en de verbindingsmagistraten nemen, ongeacht het niveau ervan, aan de operationele vergaderingen deel op uitnodiging van de voorzitter, die vooraf op verzoek van de betrokken leden het college heeft geraadpleegd. Door het Europees justitieel netwerk aangewezen contactpunten worden regelmatig uitgenodigd om voor het college hun opvattingen kenbaar te maken, ervaringen te delen of aangelegenheden van gemeenschappelijk belang te bespreken. Het Europees justitieel netwerk maakt aan het college zijn opvattingen over zijn beheers- en begrotingsbehoeften kenbaar. 3. De Commissie kan, onder de in artikel 3, lid 3, van het besluit genoemde omstandigheden, op uitnodiging van de voorzitter en met goedkeuring van de betrokken nationale leden vergaderingen bijwonen. 4. Vertegenwoordigers van derde landen kunnen, onder de in artikel 3, lid 2, van het besluit genoemde omstandigheden, op uitnodiging van de voorzitter en met goedkeuring van de betrokken nationale leden vergaderingen bijwonen. 5. Wanneer in operationele vergaderingen gevallen behandeld worden met het oog op het coördineren van onderzoeken en vervolgingen in verband met de bescherming van de financiële belangen van de Gemeenschap, wordt het OLAF op initiatief van de betrokken nationale leden door de voorzitter uitgenodigd om deel te nemen aan de vergadering. Deelneming van het OLAF op eigen verzoek geschiedt overeenkomstig artikel 26, lid 3, van het besluit. TITEL III BETREKKINGEN MET DE INSTELLINGEN EN ORGANEN DIE ZIJN OPGERICHT BIJ OF GEBASEERD OP DE VERDRAGEN Artikel 20 Het Europees Parlement Eurojust zorgt conform het besluit voor de nodige communicatie met het Europees Parlement. Artikel 21 De Europese Commissie 1. Overeenkomstig de bepalingen van artikel 11 van het besluit onderhoudt Eurojust regelmatige betrekkingen met de Commissie teneinde haar te kunnen betrekken bij de algemene aspecten van de werkzaamheden van Eurojust, met name begrotingsaangelegenheden en kwesties die vallen onder haar bevoegdheid uit hoofde van artikel 36, lid 2, van het Verdrag betreffende de Europese Unie. Op uitnodiging van Eurojust kan de Commissie aan het college haar opvattingen kenbaar maken over aangelegenheden die vallen onder haar bevoegdheid uit hoofde van het Verdrag tot oprichting van de Europese Gemeenschap. 2. Onverminderd andere met de Commissie overeengekomen praktische regelingen en teneinde de Commissie in staat te stellen aanbevelingen te doen, adviezen te verstrekken of de Raad initiatieven in overweging te geven waarmee haars inziens de justitiële samenwerking in strafzaken tussen de lidstaten kan worden verbeterd, stelt het college de Commissie regelmatig op de hoogte van de voornaamste door haar gesignaleerde problemen in verband met de justitiële samenwerking in strafzaken. 3. In beginsel zal de Commissie door het college maandelijks worden uitgenodigd aan de regelmatige vergaderingen deel te nemen om ervaringen en adviezen uit te wisselen en andere dan operationele informatie te delen. Tijdens deze vergaderingen zal informatie worden uitgewisseld over algemene aangelegenheden en over de activiteiten en projecten van Eurojust en de Commissie. Vóór elke vergadering en bij voorkeur een week vóór de vergadering zal Eurojust de Commissie een agenda voorstellen. De Commissie zal worden verzocht agendapunten aan te dragen. De agenda zal aan het begin van de vergadering worden aangenomen met inbegrip van eventuele aanvullende punten die zijn aanvaard. Zo nodig zal het college de Commissie uitnodigen voor buitengewone vergaderingen. 4. Bij de coördinatie van onderzoeken en vervolgingen gaat Eurojust met name na of er aspecten zijn die verband houden met de bevoegdheid van de Commissie en waarvoor het college om haar deskundig advies of om uitwisseling van informatie zou kunnen verzoeken. 5. De Commissie heeft geen toegang tot operationele gegevens. Artikel 22 Het Europees Bureau voor fraudebestrijding (OLAF) Overeenkomstig artikel 26, lid 3, van het besluit, krachtens hetwelk Eurojust blijvende nauwe samenwerking instelt met het OLAF, gelden de volgende bepalingen: 1. Wanneer Eurojust in andere dan de in artikel 19, lid 5, bedoelde gevallen het initiatief neemt om met het OLAF per geval samen te werken bij de bescherming van de financiële belangen van de Gemeenschap, vergewist het zich er via de betrokken nationale leden van dat de bevoegde autoriteiten van de betrokken lidstaten zich niet tegen deze samenwerking verzetten. 2. Wanneer het OLAF verzoekt om per geval met Eurojust samen te werken bij de bescherming van de financiële belangen van de Gemeenschap, vergewist het college zich er via de betrokken nationale leden van dat de bevoegde autoriteiten van de betrokken lidstaten zich niet tegen deze samenwerking verzetten. 3. Conform artikel 11, lid 3, van het besluit kunnen Eurojust en de Commissie (OLAF) een memorandum van overeenstemming opstellen over verdere praktische regelingen met het oog op hun onderlinge samenwerking. In overeenstemming met dit memorandum zal, op grond van het besluit, in passende gevallen informatie worden uitgewisseld met OLAF. Artikel 23 Europol Op de betrekkingen tussen Eurojust en Europol zijn de bepalingen van een door de Raad ingevolge artikel 26 van het besluit goedgekeurde overeenkomst van toepassing. TITEL IV PERSONEELSREGELING Artikel 24 De administratief directeur 1. De administratief directeur stelt het college alle nodige maatregelen voor betreffende de organisatie en de werking van Eurojust. 2. Een selectiecommissie bestaande uit drie nationale leden en, waar passend en na een beslissing van het college, de voormalige administratief directeur, indien hij geen kandidaat is voor herverkiezing, of een andere persoon die eventueel management consultant is of bijzondere ervaring heeft met de selectie van hogere functionarissen, selecteert kandidaten voor een onderhoud en legt aan het college een kandidatenlijst voor met een aanbeveling voor de te kiezen kandidaat. De selectiecommissie kan het college voorstellen op welke wijze moet worden opgeroepen tot sollicitaties en beslissen hoeveel kandidaten na de oproep worden uitgenodigd voor een onderhoud. 3. De kandidaten beschikken over voldoende academische kwalificaties, taalvaardigheden, juridische, financiële en beheerservaring om de taak van administratief directeur te kunnen vervullen. Zij zijn onderdaan van een lidstaat. 4. Het college kan de administratief directeur ontslaan. Elk lid van Eurojust kan met opgave van redenen de ontslagprocedure op gang brengen. De voorzitter legt het voorstel voor ontslag aan de administratief directeur voor zodat deze binnen acht dagen bij de voorzitter verweer kan voeren. De voorzitter brengt verslag uit aan het college. De beslissing om de administratief directeur te ontslaan wordt genomen met tweederde meerderheid van het college. Artikel 25 Personeel van Eurojust 1. Het college neemt op voorstel van de administratief directeur een lijst van de formatieplaatsen aan voor het financiële jaar in kwestie. 2. Het personeel van Eurojust wordt aangeworven door de administratief directeur overeenkomstig de lijst van formatieplaatsen of nadat het college op grond van artikel 28 van het besluit een specifieke beslissing heeft genomen. 3. De personeelskosten van Eurojust worden geëvalueerd en worden door het college op de lijst van formatieplaatsen goedgekeurd naar gelang van de aard en het belang van de taak en in het licht van de vereiste kennis en ervaring. 4. De administratief directeur oefent over het personeel de bevoegdheden uit die aan het tot aanstelling bevoegde gezag (TABG) zijn gedelegeerd. Het college stelt passende regels vast ter uitvoering van dit lid. TITEL V BEPALINGEN BETREFFENDE DE BEHANDELING VAN PERSOONSGEGEVENS Artikel 26 Persoonsgegevens Dit reglement van orde wordt aangevuld met een afzonderlijk besluit inzake de verwerking en de bescherming van persoonsgegevens, overeenkomstig artikel 10, lid 2, van het besluit. TITEL VI ANDERE BEPALINGEN Artikel 27 Evaluatie van het reglement van orde Voor eventuele wijzigingen in dit reglement van orde worden de procedures gevolgd die in het besluit zijn vastgesteld voor de goedkeuring van het reglement van orde. Artikel 28 Inwerkingtreding Dit reglement van orde treedt in werking op de dag volgende op die van zijn definitieve goedkeuring door de Raad. (1) Met eenparigheid van stemmen vastgesteld tijdens de vergadering van 30 mei 2002 van het college van Eurojust en goedgekeurd door de Raad op 13 juni 2002. (2) PB L 63 van 6.3.2002, blz. 1.",
  "source": "EUR LEX"
}