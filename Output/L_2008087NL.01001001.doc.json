{
  "url": "http://www.w3.org/1999/xhtml\">",
  "content": "L_2008087NL.01001001.xml 29.3.2008 NL Publicatieblad van de Europese Unie L 87/10 BESLUIT VAN DE RAAD van 17 maart 2008 inzake de sluiting van een protocol tot wijziging van de bijlagen I en II bij de Overeenkomst tussen de Europese Gemeenschap en het Koninkrijk Marokko inzake bepaalde aspecten van luchtdiensten, teneinde rekening te houden met de toetreding van de Republiek Bulgarije en Roemenië tot de Europese Unie (2008/275/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 80, lid 2, juncto artikel 300, lid 2, artikel 300, lid 3, eerste alinea, en artikel 300, lid 4, Gezien het voorstel van de Commissie, Gezien het advies van het Europees Parlement ( 1 ) , Overwegende hetgeen volgt: (1) Bulgarije en Roemenië hebben respectievelijk op 14 oktober 1966 en 6 december 1971 bilaterale overeenkomsten voor luchtdiensten gesloten met het Koninkrijk Marokko. (2) De Commissie heeft met derde landen onderhandeld over de vervanging van bepaalde voorschriften in bestaande bilaterale overeenkomsten door een communautaire overeenkomst. (3) De Overeenkomst tussen de Europese Gemeenschap en het Koninkrijk Marokko inzake bepaalde aspecten van luchtdiensten ( 2 ) (hierna „de horizontale overeenkomst” genoemd) is ondertekend te Brussel op 12 december 2006 en is vanaf die dag voorlopig toegepast. (4) Het Verdrag inzake de toetreding van de Republiek Bulgarije en Roemenië tot de Europese Unie ( 3 ) is op 25 april 2005 ondertekend te Luxemburg en is op 1 januari 2007 in werking getreden. (5) Om rekening te houden met de toetreding van deze twee nieuwe lidstaten is een protocol tot wijziging van bijlagen I en II bij de horizontale overeenkomst nodig. (6) Het protocol tot wijziging van de bijlagen I en II bij de Overeenkomst tussen de Europese Gemeenschap en het Koninkrijk Marokko inzake bepaalde aspecten van de luchtdiensten werd op 19 maart 2007 geparafeerd. (7) Het protocol dient derhalve te worden goedgekeurd, BESLUIT: Artikel 1 Het protocol tot wijziging van bijlagen I en II bij de Overeenkomst tussen de Europese Gemeenschap en het Koninkrijk Marokko inzake bepaalde aspecten van luchtdiensten („het protocol”) wordt namens de Europese Gemeenschap goedgekeurd. De tekst van het protocol is aan dit besluit gehecht. Artikel 2 De voorzitter van de Raad verricht namens de Gemeenschap de in artikel 3 van het protocol bedoelde kennisgeving ( 4 ) . Gedaan te Brussel, 17 maart 2008. Voor de Raad De voorzitter I. JARC ( 1 ) Advies van het Europees Parlement van 11 december 2007 (nog niet bekendgemaakt in het Publicatieblad). ( 2 ) PB L 386 van 29.12.2006, blz. 18 . ( 3 ) PB L 157 van 21.6.2005, blz. 11 . ( 4 ) De datum van inwerkingtreding van het protocol wordt door het secretariaat-generaal van de Raad bekendgemaakt in het Publicatieblad van de Europese Unie .",
  "source": "EUR LEX"
}