{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31994Y0823(03):NL:HTML\">",
  "content": "EUR-Lex - 31994Y0823(03) - NL Avis juridique important | 31994Y0823(03) Conclusies van de Raad van 17 juni 1994 betreffende grotere samenwerking op archiefgebied Publicatieblad Nr. C 235 van 23/08/1994 blz. 0003 - 0003 CONCLUSIES VAN DE RAAD van 17 juni 1994 betreffende grotere samenwerking op archiefgebied (94/C 235/03) De Raad is van mening dat archieven een belangrijk gedeelte vormen van het culturele erfgoed van Europees belang, genoemd in artikel 128 van het Verdrag tot oprichting van de Europese Gemeenschap. Het gebruik van archieven kan bijdragen tot  verwezenlijking van het eveneens in artikel 128 genoemde doel, de kennis van de cultuur en de geschiedenis van de Europese volkeren te verbeteren. Hij neemt met belangstelling kennis van het rapport over archieven dat, ingevolge zijn resolutie van 14 november 1991 inzake regelingen betreffende archieven, door een groep deskundigen is opgesteld en door de Commissie is toegezonden. Op grond van dat  rapport acht hij een grotere samenwerking tussen de Lid-Staten en op communautair niveau op archiefgebied belangrijk. De Raad verzoekt de Commissie archieven op te nemen in de mededeling over het culturele erfgoed van de Gemeenschap die zij toegezegd heeft voor te leggen, en neemt, van de in het rapport overwogen maatregelen, met belangstelling nota van die welke  betrekking hebben op de volgende punten: - de organisatie van een multidisciplinair forum in Gemeenschapsverband over de problemen van het beheer, de opslag, het bewaren en het terugvinden van machinaal leesbare gegevens, waarvoor de overheidsinstellingen, de nationale archiefdiensten en de  vertegenwoordigers van het bedrijfsleven en de onderzoekwereld zullen worden uitgenodigd; - de bevordering, in overleg met de Lid-Staten, van uitwisselingen van studenten en archivarissen via communautaire actieprogramma's op het gebied van onderwijs en beroepsopleiding, of met andere middelen; - de opstelling en bevordering van de uitgave van een praktijkgids in alle officiële talen van de Gemeenschap over de in de Lid-Staten in de Instellingen geldende procedures en andere regelingen voor toegang van de gebruikers tot hun archieven; - de opstelling en bevordering van de uitgave van geschikte technische publikaties om meer ruchtbaarheid te geven aan het onderzoek, en de eventuele resultaten daarvan, op het gebied van bescherming en restauratie van documenten en archiefstukken; - de bevordering van de publikatie van gegevens over de inhoud van de archieven, waarbij mede gebruik wordt gemaakt van verschillende soorten technologieën. De Commissie zou de Lid-Staten technische steun kunnen vragen voor de behandeling van deze punten en gebruik kunnen maken van de bij de niet-gouvernementele organisaties zoals de Internationale Archiefraad bestaande deskundigheid.",
  "source": "EUR LEX"
}