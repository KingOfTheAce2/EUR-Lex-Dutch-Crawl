{
  "url": "http://www.w3.org/1999/xhtml\">",
  "content": "L_202501114NL.000101.fmx.xml Publicatieblad van de Europese Unie NL L-serie 2025/1114 28.5.2025 BESLUIT (EU) 2025/1114 VAN DE EUROPESE CENTRALE BANK van 20 mei 2025 betreffende de delegatie van de bevoegdheid om bepaalde besluiten te nemen over de publicatie van sancties wegens niet-naleving van de minimumreserveverplichtingen (ECB/2025/16) DE DIRECTIE VAN DE EUROPESE CENTRALE BANK, Gezien het Verdrag betreffende de werking van de Europese Unie, Gezien de statuten van het Europees Stelsel van centrale banken en van de Europese Centrale Bank, en met name de artikelen 19.1 en 34.3, Gezien Verordening (EG) nr. 2532/98 van de Raad van 23 november 1998 met betrekking tot de bevoegdheid van de Europese Centrale Bank om sancties op te leggen ( 1 ) , en met name artikel 6, lid 2; Gezien Verordening (EG) nr. 2157/1999 van de Raad van 23 september 1999 met betrekking tot de bevoegdheid van de Europese Centrale Bank om sancties op te leggen ( 2 ) , en met name artikel 9, lid 1, en artikel 11; Overwegende hetgeen volgt: (1) Overeenkomstig artikel 7, lid 1, van Verordening (EG) nr. 2531/98 van de Raad ( 3 ) is de ECB bevoegd om sancties op te leggen indien een instelling geheel of gedeeltelijk in gebreke blijft wat betreft het nakomen van de overeenkomstig die verordening en de daarmee samenhangende verordeningen of besluiten van de Europese Centrale Bank (ECB) opgelegde minimumreserveverplichtingen. (2) Krachtens artikel 9, lid 1, van Verordening (EG) nr. 2157/1999 (ECB/1999/4) is de ECB verplicht besluiten tot sanctieoplegging in geval van een inbreuk op een verordening of besluit van de ECB onverwijld op haar officiële website te publiceren zodra het besluit definitief is geworden. Publicatie is verplicht, tenzij de directie vaststelt dat een dergelijke publicatie: a) de stabiliteit van de financiële markten of het financiële stelsel of een lopend strafrechtelijk onderzoek in gevaar zou brengen; b) de betrokken onderneming, voor zover kan worden vastgesteld, onevenredige schade zou toebrengen, of c) zou resulteren in de publicatie van vertrouwelijke informatie die legitieme openbare veiligheidsbelangen in gevaar zou brengen, zoals de beveiliging en bescherming van de integriteit van eurobankbiljetten of het veilige beheer van cyber- of operationele risico’s voor systeemrelevante betalingssystemen. Indien een of meer van deze omstandigheden van toepassing zijn, worden besluiten betreffende sancties geanonimiseerd gepubliceerd of kan publicatie worden uitgesteld. In de in punt c) genoemde omstandigheden kan de ECB ervoor kiezen een besluit tot sanctieoplegging niet te publiceren. (3) Zoals bepaald in artikel 11, leden 3 en 4, van Verordening (EG) nr. 2157/1999 (ECB/1999/4), stelt de directie, of namens haar de bevoegde nationale centrale bank, de betrokken onderneming in kennis van de vermeende niet-naleving van de minimumreserverplichtingen en van de bijbehorende sanctie voordat een sanctie wegens niet-naleving wordt opgelegd. Na ontvangst van de kennisgeving heeft de betrokken onderneming de mogelijkheid om schriftelijke informatie, toelichtingen of bezwaren in te dienen die relevant kunnen worden geacht voor een besluit de sanctie al of niet op te leggen. Dit omvat de mogelijkheid om bezwaar te maken tegen de publicatie van de sanctie op grond van het feit dat een of meer van de in artikel 9, lid 1, van Verordening (EG) nr. 2157/1999 (ECB/1999/4) opgenomen uitzonderingen op de publicatie van toepassing zijn. Indien in een dergelijk geval de bevoegde nationale centrale bank namens de directie optreedt, stuurt deze het dossier onverwijld door aan de directie, die vervolgens besluit of een dergelijke uitzondering op publicatie van toepassing is. (4) De directie moet jaarlijks een aanzienlijk aantal besluiten nemen over de vraag of een uitzondering op de publicatie van sancties wegens niet-naleving van de minimumreserveverplichtingen van toepassing is. Teneinde het besluitvormingsproces te vergemakkelijken, is delegatie van besluitvormingsbevoegdheden met betrekking tot de vaststelling van dergelijke besluiten noodzakelijk. Het Hof van Justitie van de Europese Unie heeft bevestigd dat bevoegdheidsdelegatie noodzakelijk en passend is opdat een instelling die een aanzienlijk aantal besluiten moet vaststellen haar taken kan vervullen. Evenzo heeft het Hof van Justitie van de Europese Unie de noodzaak van het goed functioneren van besluitvormende organen erkend als een beginsel dat inherent is aan elk institutioneel stelsel. (5) Dergelijke besluiten moeten worden gedelegeerd aan het lid van de directie aan wie het directoraat-generaal Juridische Zaken rapporteert, en aan het lid van de directie aan wie het directoraat-generaal Markttransacties rapporteert, welke gezamenlijk optreden. (6) De delegatie van besluitvormingsbevoegdheden moet beperkt en evenredig zijn, en de delegatiereikwijdte moet duidelijk omschreven zijn. De reikwijdte van de in dit besluit vastgestelde bevoegdheidsdelegatie moet worden beperkt tot de bevoegdheid om besluiten te nemen over de publicatie van sancties wegens niet-naleving van de minimumreserveverplichtingen die niet afwijken van de algemene regel van artikel 9, lid 1, van Verordening (EG) nr. 2157/1999 (ECB/1999/4), op basis waarvan besluiten tot oplegging van sancties in geval van een inbreuk op een verordening of besluit van de ECB moeten worden gepubliceerd. Besluiten betreffende de publicatie van sancties die nieuwe elementen bevatten of waarvoor een uitzondering op de publicatie geldt, moeten van de reikwijdte van de delegatie worden uitgesloten en moeten bij de directie blijven berusten. (7) Om de zeggenschap van de directie als delegerend orgaan te behouden, moeten de besluiten van de leden van de directie aan wie de besluitvormingsbevoegdheid wordt gedelegeerd jaarlijks aan de directie worden gerapporteerd, HEEFT HET VOLGENDE BESLUIT VASTGESTELD: Artikel 1 Delegatie van de bevoegdheid om bepaalde besluiten te nemen over de publicatie van sancties wegens niet-naleving van de minimumreserveverplichtingen De directie delegeert aan het lid van de directie aan wie het directoraat-generaal Juridische Zaken rapporteert en het lid van de directie aan wie het directoraat-generaal Markttransacties rapporteert, de bevoegdheid om overeenkomstig artikel 2 gezamenlijk bepaalde besluiten te nemen over de publicatie van sancties wegens niet-naleving van de minimumreserveverplichtingen die krachtens artikel 7, lid 1, van Verordening (EG) nr. 2531/98 zijn opgelegd. Artikel 2 Criteria voor de vaststelling van gedelegeerde besluiten Besluiten tot publicatie van sancties wegens niet-naleving van de minimumreserverplichtingen worden krachtens de bevoegdheidsdelegatie van artikel 1 vastgesteld indien aan de volgende criteria is voldaan: a) de betrokken onderneming heeft bezwaar gemaakt tegen de publicatie van een sanctie wegens niet-naleving van de minimumreserveverplichtingen, maar niet tegen de sanctie zelf; b) de bezwaren van de betrokken onderneming tegen publicatie en de technische en juridische beoordeling van deze bezwaren door de ECB zijn vergelijkbaar met de bezwaren welke ten grondslag liggen aan eerdere besluiten van de directie over de publicatie van sancties wegens niet-naleving van de minimumreserveverplichtingen; c) de in punt b) genoemde technische en juridische beoordeling die aan het besluit ten grondslag ligt, luidt dat geen van de uitzonderingen van artikel 9, lid 1, van Verordening (EG) nr. 2157/1999 (ECB/1999/4) van toepassing is en dat de sanctie moet worden gepubliceerd; d) de bevoegde nationale centrale bank die namens de directie optreedt, heeft de betrokken onderneming in kennis gesteld van de vermeende niet-naleving van de minimumreserverplichtingen en van de bijbehorende sanctie, stemt in met de in punt c) genoemde beoordeling. Artikel 3 Rapportageverplichting De leden van de directie aan wie het directoraat-generaal Juridische Zaken en het directoraat-generaal Markttransacties rapporteren, brengen jaarlijks gezamenlijk verslag uit aan de directie over alle besluiten die in het voorgaande kalenderjaar krachtens artikel 1 zijn vastgesteld Artikel 4 Inwerkingtreding Dit besluit treedt in werking op de tiende dag volgende op die van de bekendmaking ervan in het Publicatieblad van de Europese Unie . Gedaan te Frankfurt am Main, 20 mei 2025. De president van de ECB Christine LAGARDE ( 1 ) PB L 318 van 27.11.1998, blz. 4 , ELI: http://data.europa.eu/eli/reg/1998/2532/oj . ( 2 ) PB L 264 van 12.10.1999, blz. 21 , ELI: http://data.europa.eu/eli/reg/1999/2157/oj . ( 3 ) Verordening (EG) nr. 2531/98 van de Raad van 23 november 1998 met betrekking tot de toepassing van reserveverplichtingen door de Europese Centrale Bank ( PB L 318 van 27.11.1998, blz. 1 , ELI: http://data.europa.eu/eli/reg/1998/2531/oj ). ELI: http://data.europa.eu/eli/dec/2025/1114/oj ISSN 1977-0758 (electronic edition)",
  "source": "EUR LEX"
}