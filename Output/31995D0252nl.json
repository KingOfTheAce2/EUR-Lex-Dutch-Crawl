{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995D0252:NL:HTML\">",
  "content": "EUR-Lex - 31995D0252 - NL Avis juridique important | 31995D0252 95/252/EG: Beschikking van de Raad van 29 juni 1995 waarbij het Verenigd Koninkrijk wordt gemachtigd een maatregel toe te passen die afwijkt van de artikelen 6 en 17 van Zesde BTW-Richtlijn 77/388/EEG betreffende de harmonisatie van de wetgevingen der Lid-Staten inzake omzetbelasting Publicatieblad Nr. L 159 van 11/07/1995 blz. 0019 - 0020 BESCHIKKING VAN DE RAAD van 29 juni 1995 waarbij het Verenigd Koninkrijk wordt  gemachtigd een maatregel toe te passen die afwijkt van de artikelen 6 en 17 van Zesde BTW-Richtlijn  77/388/EEG betreffende de harmonisatie van de wetgevingen der Lid-Staten inzake omzetbelasting  (95/252/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Zesde Richtlijn 77/388/EEG van de Raad van 17 mei 1977 betreffende de harmonisatie van de  wetgevingen der Lid-Staten inzake omzetbelasting - Gemeenschappelijk stelsel van belasting over de  toegevoegde waarde: uniforme grondslag  (1), inzonderheid op artikel 27, Gezien het voorstel van de Commissie, Overwegende dat volgens artikel 27, lid 1, van Richtlijn 77/388/EEG, de Raad op voorstel van de  Commissie met eenparigheid van stemmen elke Lid-Staat kan machtigen, bijzondere, van de bepalingen  van deze richtlijn afwijkende maatregelen te treffen teneinde de belastingheffing te vereenvoudigen  of bepaalde vormen van belastingfraude of -ontwijking te voorkomen; Overwegende dat het Verenigd Koninkrijk per brief die op 22 maart 1995 bij de Commissie werd  geregistreerd, heeft verzocht om machtiging om een maatregel te treffen die afwijkt van artikel 6,  lid 2, en artikel 17 van deze richtlijn; Overwegende dat overeenkomstig artikel 27, lid 3, van deze richtlijn de andere Lid-Staten op 20  april 1995 in kennis zijn gesteld van het verzoek van het Verenigd Koninkrijk; Overwegende dat de afwijkende maatregel, die deel uitmaakt van een ingrijpende wijziging van de  wetgeving inzake de aftrek van de BTW op auto's, ten doel heeft enerzijds 50  % van de BTW op het  huren of leasen van een personenauto uit te sluiten van het recht op aftrek van de huurder of de  lessee, wanneer de wagen voor privédoeleinden wordt gebruikt, en anderzijds geen BTW te heffen op  het gebruik van de betrokken wagen voor privédoeleinden; Overwegende dat deze beperking van het recht op aftrek ten doel heeft het particuliere gebruik van  door belastingplichtigen gehuurde of geleasde wagens forfaitair te belasten; Overwegende dat de maatregel, die leidt tot een verlichting van de administratieve lasten van de  bedrijven, die geen boekhouding behoeven te voeren waaruit het aantal voor privé-doeleinden  afgelegde kilometers kan worden opgemaakt, wel degelijk een vereenvoudiging van de belastingheffing  in de zin van artikel 27 van Richtlijn 77/388/EEG vormt; Overwegende dat de door het Verenigd Koninkrijk gevraagde machtiging slechts tijdelijk kan worden  verleend, namelijk tot de inwerkingtreding van de communautaire regels waarbij, overeenkomstig  artikel 17, lid 6, eerste alinea, van de richtlijn, zal worden bepaald voor welke uitgaven geen  recht op aftrek van de belasting over de toegevoegde waarde bestaat, en ten laatste tot 31 december  1997; Overwegende dat de afwijkende maatregel geen negatieve gevolgen heeft voor de eigen middelen van de  Europese Gemeenschappen uit de belasting over de toegevoegde waarde, HEEFT DE VOLGENDE BESCHIKKING VASTGESTELD: Artikel 1 In afwijking van artikel 17, leden 2 en 3, van Richtlijn 77/388/EEG  wordt het Verenigd Koninkrijk gemachtigd 50  % van de belasting over de toegevoegde waarde op de  uitgaven voor het huren of leasen van een personenauto uit te sluiten van het recht op aftrek van  de huurder of de lessee, wanneer die auto voor privédoeleinden wordt gebruikt. Artikel 2 In afwijking van artikel 6, lid 2, onder a), van Richtlijn 77/388/EEG wordt het  Verenigd Koninkrijk gemachtigd het gebruiken voor privédoeleinden van een tot het bedrijf behorende  wagen die door een belastingplichtige is gehuurd of geleasd, niet gelijk te stellen met een dienst  verricht onder bezwarende titel. Artikel 3 Deze machtiging loopt af op de datum van inwerkingtreding van de communautaire regels  waarbij, overeenkomstig artikel 17, lid 6, eerste alinea, van Richtlijn 77/388/EEG, zal worden  bepaald voor welke uitgaven geen recht op aftrek van de belasting over de toegevoegde waarde  bestaat, maar ten laatste op 31 december 1997. Artikel 4 Deze beschikking is gericht tot het Verenigd Koninkrijk. Gedaan te Luxemburg, 29 juni 1995. Voor de Raad De Voorzitter J. BARROT",
  "source": "EUR LEX"
}