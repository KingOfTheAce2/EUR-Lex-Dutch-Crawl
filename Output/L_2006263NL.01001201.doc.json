{
  "url": "http://www.w3.org/1999/xhtml\">",
  "content": "L_2006263NL.01001201.xml 23.9.2006 NL Publicatieblad van de Europese Unie L 263/12 BESLUIT VAN DE COMMISSIE van 20 september 2006 tot oprichting van een Groep op hoog niveau voor meertaligheid (2006/644/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Overwegende hetgeen volgt: (1) Overeenkomstig artikel 149, lid 2, van het Verdrag tot oprichting van de Europese Gemeenschap heeft de Gemeenschap tot taak de Europese dimensie in het onderwijs tot ontwikkeling te brengen, met name door onderricht in en verspreiding van de talen van de lidstaten. (2) Om overeenkomstig de mededeling van de Commissie „Een nieuwe kaderstrategie voor meertaligheid” ( 1 ) een nieuwe strategie voor meertaligheid te ontwikkelen, zal de Commissie wellicht een beroep moeten doen op een adviesorgaan van deskundigen. (3) Daarom moet een groep van deskundigen op het gebied van meertaligheid worden opgericht en moeten de taken en de structuur daarvan worden vastgesteld. (4) Deze groep moet ondersteuning bieden en advies geven bij de ontwikkeling van initiatieven en moet nieuwe impulsen geven en ideeën aandragen voor een brede aanpak van meertaligheid in de Europese Unie. (5) De groep moet acht à twaalf leden tellen. (6) Er moeten voorschriften inzake de openbaarmaking van informatie door de leden van de groep worden vastgesteld, onverminderd de veiligheidsvoorschriften van de Commissie zoals vastgesteld in de bijlage bij Besluit 2001/844/EG, EGKS, Euratom van de Commissie ( 2 ) . (7) Alle persoonsgegevens over de leden van de groep worden verwerkt overeenkomstig Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( 3 ) , BESLUIT: Artikel 1 De Groep op hoog niveau voor meertaligheid Er wordt een Groep op hoog niveau voor meertaligheid (hierna „de groep” genoemd) opgericht. Artikel 2 Taakomschrijving De groep heeft als taak ideeën, ervaringen en „good practice” op het gebied van meertaligheid uit te wisselen en de Commissie aanbevelingen te doen voor acties op dit gebied. Artikel 3 Raadpleging 1.   De Commissie kan de groep raadplegen over om het even welk onderwerp in verband met meertaligheid. 2.   De voorzitter van de groep kan de Commissie adviseren dat het wenselijk is, de groep over een bepaalde kwestie te raadplegen. Artikel 4 Samenstelling — Benoeming 1.   De groep telt acht à twaalf leden. 2.   De leden van de groep zijn deskundigen op het gebied van meertaligheid en worden benoemd door de Commissie. 3.   De leden worden op persoonlijke titel benoemd en adviseren de Commissie onafhankelijk van invloeden van buitenaf. 4.   De leden blijven in functie tot zij worden vervangen of tot hun ambtstermijn wordt verlengd. 5.   Leden die geen effectieve bijdrage meer aan de beraadslagingen van de groep kunnen leveren, die ontslag nemen of die niet aan de voorwaarden van bovenstaand lid 3 of van artikel 287 van het Verdrag voldoen, kunnen voor de rest van hun ambtstermijn worden vervangen. 6.   De op persoonlijke titel benoemde leden tekenen elk jaar een verklaring waarin zij zich ertoe verbinden in het algemeen belang te handelen, en een verklaring waaruit blijkt dat zij geen belangen hebben die afbreuk kunnen doen aan hun objectiviteit. 7.   De namen van de op persoonlijke titel benoemde leden worden gepubliceerd op de internetsite van DG EAC. De namen van de leden worden verzameld, verwerkt en gepubliceerd overeenkomstig Verordening (EG) nr. 45/2001 ( 4 ) . Artikel 5 Werkwijze 1.   De groep wordt voorgezeten door het lid van de Commissie dat verantwoordelijk is voor meertaligheid. 2.   Met instemming van de Commissie kunnen subgroepen worden opgericht om specifieke kwesties te onderzoeken op basis van een door de groep opgesteld mandaat. Deze groepen worden ontbonden zodra hun mandaat is uitgevoerd. 3.   Indien zulks nuttig en/of nodig is, kan de vertegenwoordiger van de Commissie deskundigen of waarnemers met een bijzondere kwalificatie op het gebied van een geagendeerd onderwerp uitnodigen om aan de beraadslagingen van de groep of subgroepen deel te nemen. 4.   De bij de beraadslagingen van de groep verkregen informatie mag niet openbaar worden gemaakt wanneer deze volgens de Commissie op vertrouwelijke aangelegenheden betrekking heeft. 5.   De groep en de subgroepen vergaderen normaliter ten kantore van de Commissie op de wijze en volgens het tijdschema die door de Commissie worden bepaald. De diensten van de Commissie nemen het secretariaat waar. Andere betrokken ambtenaren van de Commissie mogen de vergaderingen van de groep en de subgroepen bijwonen. 6.   De groep stelt haar reglement van orde vast op basis van het door de Commissie vastgestelde standaardreglement van orde. 7.   De Commissie mag [op internet] conclusies, samenvattingen, delen van conclusies of werkdocumenten van de groep publiceren in de oorspronkelijke taal van het document in kwestie. Artikel 6 Vergaderkosten Alle reis- en eventuele verblijfkosten die door de leden, deskundigen en waarnemers in het kader van de werkzaamheden van de groep worden gemaakt, worden door de Commissie vergoed overeenkomstig de interne regels voor de vergoeding van kosten van externe deskundigen. De leden, deskundigen en waarnemers ontvangen geen bezoldiging. Vergaderkosten worden vergoed binnen de mogelijkheden van de jaarlijkse begroting die door de verantwoordelijke diensten van de Commissie aan de groep is toegewezen. Artikel 7 Inwerkingtreding Dit besluit treedt in werking op de dag van zijn bekendmaking in het Publicatieblad van de Europese Unie . Gedaan te Brussel, 20 september 2006. Voor de Commissie Ján FIGEĽ Lid van de Commissie ( 1 ) COM(2005) 596 definitief. ( 2 ) PB L 317 van 3.12.2001, blz. 1 . Besluit laatstelijk gewijzigd bij Besluit 2006/548/EG, Euratom ( PB L 215 van 5.8.2006, blz. 38 ). ( 3 ) PB L 8 van 12.1.2001, blz. 1 . ( 4 ) In naar behoren gemotiveerde gevallen kan van de bepaling betreffende de publicatie van de namen van de leden worden afgeweken.",
  "source": "EUR LEX"
}