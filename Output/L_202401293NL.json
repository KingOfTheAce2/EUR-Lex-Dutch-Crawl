{
  "url": "http://www.w3.org/1999/xhtml\"><!--",
  "content": "L_202401293NL.000101.fmx.xml Publicatieblad van de Europese Unie NL L-serie 2024/1293 14.5.2024 BESLUIT (EU) 2024/1293 VAN DE RAAD van 29 april 2024 tot machtiging om onderhandelingen te openen over wijzigingen van de Overeenkomst tussen de Europese Unie en Oekraïne inzake goederenvervoer over de weg DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, lid 1, juncto artikel 218, leden 3 en 4, Gezien de Overeenkomst tussen de Europese Unie en Oekraïne inzake goederenvervoer over de weg ( 1 ) , Gezien de aanbeveling van de Europese Commissie, Overwegende hetgeen volgt: (1) Er moeten onderhandelingen worden geopend met het oog op de sluiting van een overeenkomst tot wijziging van de Overeenkomst tussen de Europese Unie en Oekraïne inzake goederenvervoer over de weg (de “overeenkomst”), met inbegrip van de duur ervan. (2) Gezien de buitengewone en unieke omstandigheden die de onderhandelingen over de overeenkomst noodzakelijk maakten en overeenkomstig de Verdragen heeft de Raad het passend geacht dat de Unie tijdelijk de relevante gedeelde bevoegdheid uitoefent die haar bij de Verdragen is toebedeeld. Een dergelijke overweging geldt ook voor de wijziging van de overeenkomst. Alle gevolgen van dit besluit voor de verdeling van de bevoegdheden tussen de Unie en de lidstaten moeten echter strikt in de tijd worden beperkt. De Unie mag de bevoegdheid die zij uitoefent op basis van dit besluit en van de overeenkomst, inclusief de wijzigingen die in het kader van dit besluit moeten worden onderhandeld, derhalve uitsluitend tijdens de toepassingsperiode van de overeenkomst uitoefenen. Dientengevolge zal de uitoefening door de Unie van de aldus uitgeoefende gedeelde bevoegdheid ophouden zodra de overeenkomst ophoudt van toepassing te zijn. Onverminderd andere maatregelen van de Unie en onder voorbehoud van de naleving van die maatregelen van de Unie, zullen de lidstaten overeenkomstig artikel 2, lid 2, van het Verdrag betreffende de werking van de Europese Unie (VWEU) die bevoegdheid daarna weer uitoefenen. Voorts zij eraan herinnerd dat, zoals bepaald in het aan het Verdrag betreffende de Europese Unie (VEU) en het aan het VWEU gehechte Protocol nr. 25 betreffende de uitoefening van de gedeelde bevoegdheden, de uitoefening van de bevoegdheid door de Unie in dit besluit enkel betrekking heeft op de door dit besluit geregelde materie en niet op het gehele gebied. De uitoefening van de bevoegdheid door de Unie uit hoofde van dit besluit laat de respectieve bevoegdheden van de Unie en de lidstaten met betrekking tot lopende of toekomstige onderhandelingen over internationale overeenkomsten met andere derde landen op dat gebied, of de ondertekening of sluiting van dergelijke overeenkomsten, onverlet. (3) De Commissie moet worden benoemd tot onderhandelaar van de Unie. (4) De onderhandelingen moeten door de Commissie worden gevoerd in overleg met de Groep landtransport van de Raad en in overeenstemming met de respectieve rollen van de instellingen die zijn vastgelegd in artikel 13, lid 2, van het VEU en in artikel 218 van het VWEU, zoals uitgelegd door het Hof van Justitie van de Europese Unie, HEEFT HET VOLGENDE BESLUIT VASTGESTELD: Artikel 1 1.   De Commissie wordt gemachtigd om onderhandelingen te openen over wijzigingen van de Overeenkomst tussen de Europese Unie en Oekraïne inzake goederenvervoer over de weg (de “overeenkomst”), ook wat betreft de duur van de overeenkomst. 2.   De onderhandelingen worden gevoerd op basis van de onderhandelingsrichtsnoeren van de Raad in het addendum bij dit besluit. Die onderhandelingsrichtsnoeren kunnen waar passend worden herzien en verder ontwikkeld, afhankelijk van het verloop van de onderhandelingen. Artikel 2 1.   De uitoefening van de bevoegdheid door de Unie op grond van dit besluit en de overeenkomst, met inbegrip van de wijzigingen die aan de overeenkomst moeten worden aangebracht, is beperkt tot de toepassingsperiode van de overeenkomst. Onverminderd andere maatregelen van de Unie en onder voorbehoud van de naleving van die maatregelen van de Unie, houdt de Unie, nadat die toepassingsperiode is afgelopen, onmiddellijk op die bevoegdheid uit te oefenen en oefenen de lidstaten hun bevoegdheid weer uit overeenkomstig artikel 2, lid 2, VWEU. 2.   De uitoefening van de bevoegdheid door de Unie op grond van dit besluit laat de bevoegdheid van de lidstaten inzake eventuele lopende of toekomstige onderhandelingen over internationale overeenkomsten inzake goederenvervoer over de weg met andere derde landen, en met Oekraïne voor de periode nadat de overeenkomst is opgehouden van toepassing te zijn, of de ondertekening of sluiting van dergelijke overeenkomsten, onverlet. 3.   Onverminderd artikel 2 van Besluit (EU) 2022/1158 van de Raad ( 2 ) en artikel 2 van Besluit (EU) 2022/2435 van de Raad ( 3 ) heeft de uitoefening van de in lid 1 bedoelde bevoegdheid door de Unie alleen betrekking op de elementen die onder dit besluit en de onderhandelingsrichtsnoeren vallen, en dit besluit doet geen afbreuk aan de respectieve bevoegdheden van de Unie en de lidstaten op het gebied van goederenvervoer over de weg met betrekking tot andere elementen dan die welke onder dit besluit en de onderhandelingsrichtsnoeren vallen. Artikel 3 De Commissie wordt benoemd tot onderhandelaar van de Unie. Artikel 4 De onderhandelingen worden gevoerd in overleg met de Groep landtransport van de Raad, die wordt aangewezen als het bijzonder comité als bepaald in artikel 218, lid 4, VWEU. Artikel 5 Dit besluit is gericht tot de Commissie. Gedaan te Luxemburg, 29 april 2024. Voor de Raad De voorzitter D. CLARINVAL ( 1 ) PB L 179 van 6.7.2022, blz. 4 . ( 2 ) Besluit (EU) 2022/1158 van de Raad van 27 juni 2022 inzake de ondertekening, namens de Unie, en de voorlopige toepassing van de Overeenkomst betreffende het goederenvervoer over de weg tussen de Europese Unie en Oekraïne ( PB L 179 van 6.7.2022, blz. 1 ). ( 3 ) Besluit (EU) 2022/2435 van de Raad van 5 december 2022 inzake de sluiting, namens de Europese Unie, van de Overeenkomst tussen de Europese Unie en Oekraïne betreffende het goederenvervoer over de weg ( PB L 319 van 13.12.2022, blz. 5 ). ELI: http://data.europa.eu/eli/dec/2024/1293/oj ISSN 1977-0758 (electronic edition)",
  "source": "EUR LEX"
}