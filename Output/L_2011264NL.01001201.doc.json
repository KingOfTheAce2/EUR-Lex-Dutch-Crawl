{
  "url": "http://www.w3.org/1999/xhtml\">",
  "content": "L_2011264NL.01001201.xml 8.10.2011 NL Publicatieblad van de Europese Unie L 264/12 BESLUIT VAN DE RAAD van 12 september 2011 betreffende de ondertekening, namens de Europese Unie, en de voorlopige toepassing van de gewijzigde statuten en het gewijzigde reglement van orde van de Internationale Studiegroep voor Rubber (2011/664/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, leden 3 en 4, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Na verscheidene onderhandelingsrondes hebben de delegatiehoofden van de Internationale Studiegroep voor Rubber (IRSG) op 14 juli 2011 overeenstemming bereikt over de tekst van de wijzigingen van de statuten en het reglement van orde van de IRSG. (2) De Unie is lid van de IRSG. (3) De lidstaten van de Unie die IRSG-lid zijn, hebben formeel kennisgeving van terugtrekking gedaan en zullen zich met ingang van 1 juli 2011 uit de IRSG terugtrekken. (4) De gewijzigde statuten en het gewijzigde reglement van orde van de IRSG moeten worden vastgesteld om de nieuwe zetel van de IRSG te bevestigen en expliciete bepalingen over de positie van de Unie in de IRSG op te nemen, alsook om de organisatorische structuur, de bijdragen aan de begroting en besluitvormingsprocedures aan te passen, HEEFT HET VOLGENDE BESLUIT VASTGESTELD: Artikel 1 Er wordt namens de Unie machtiging verleend voor de ondertekening van de gewijzigde statuten en het gewijzigde reglement van orde van de Internationale Studiegroep voor Rubber (IRSG), zoals overeengekomen door de delegatiehoofden op de vergadering van 14 juli 2011 in Singapore, onder voorbehoud van de sluiting ervan. Artikel 2 De gewijzigde statuten en het gewijzigde reglement van orde worden op voorlopige basis toegepast ( 1 ) , in afwachting van de voltooiing van de procedures voor de sluiting ervan. Artikel 3 Dit besluit wordt ten uitvoer gelegd door de Commissie in de vorm van een brief aan de IRSG waarin wordt bevestigd dat de Unie instemt met de teksten van de gewijzigde statuten en het gewijzigde reglement van orde en waarin melding wordt gemaakt van de voorlopige toepassing door de Unie van de gewijzigde statuten en het gewijzigde reglement van orde, in afwachting van de voltooiing van de procedures voor de sluiting ervan. De Commissie wordt eveneens gemachtigd de bij dit besluit gevoegde bevoegdheidsverklaring overeenkomstig artikel XVI, lid 2, van de gewijzigde statuten bij het secretariaat-generaal van de IRSG neder te leggen. Artikel 4 Dit besluit treedt in werking op de dag waarop het wordt vastgsteld. Gedaan te Brussel, 12 september 2011. Voor de Raad De voorzitter M. DOWGIELEWICZ ( 1 ) De datum vanaf welke de gewijzigde statuten en het gewijzigde reglement van orde voorlopig worden toegepast, wordt door het secretariaat-generaal van de Raad bekendgemaakt in het Publicatieblad van de Europese Unie . Verklaring van de Europese Unie overeenkomstig artikel XVI, lid 2, van de statuten Overeenkomstig artikel XVI, lid 2, van de statuten van de Internationale Studiegroep voor Rubber wordt in deze verklaring beschreven welke bevoegdheden met betrekking tot de statuten de lidstaten overdragen aan de Europese Unie. De Europese Unie verklaart dat zij, overeenkomstig het Verdrag betreffende de werking van de Europese Unie, exclusieve bevoegdheid heeft met betrekking tot de internationale handel in het kader van zijn gemeenschappelijk handelsbeleid, inclusief de productie van statistieken. De reikwijdte en de uitoefening van de bevoegdheden van de Europese Unie ontwikkelen zich voortdurend en de Europese Unie zal deze verklaring zo nodig dan ook aanvullen of wijzigen overeenkomstig artikel XVI, lid 2, van de statuten.",
  "source": "EUR LEX"
}