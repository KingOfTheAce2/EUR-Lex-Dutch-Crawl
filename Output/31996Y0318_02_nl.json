{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996Y0318(02):NL:HTML\">",
  "content": "EUR-Lex - 31996Y0318(02) - NL Avis juridique important | 31996Y0318(02) Resolutie van de Raad van 4 maart 1996 betreffende de status van onderdanen van derde landen die langdurig op het grondgebied van de Lid-Staten verblijven Publicatieblad Nr. C 080 van 18/03/1996 blz. 0002 - 0004 RESOLUTIE VAN DE RAAD van 4 maart 1996 betreffende de status van onderdanen van derde landen die  langdurig op het grondgebied van de Lid-Staten verblijven (96/C 80/02) DE RAAD VAN  DE EUROPESE UNIE, Overwegende dat ingevolge artikel K.1, punt 3, onder b), van het Verdrag betreffende de Europese  Unie de voorwaarden inzake het verblijf van onderdanen van derde landen op het grondgebied van de  Lid-Staten als een aangelegenheid van gemeenschappelijk belang worden aangemerkt; Overwegende dat de Lid-Staten voortgang moeten maken met het aannemen van maatregelen die de  integratie in de samenleving van ontvangst mogelijk maken van onderdanen van derde landen die  langdurig op hun grondgebied verblijven; Overwegende dat de integratie van deze langdurig ingezetenen bijdraagt tot meer zekerheid en  stabiliteit, zowel in het dagelijks leven als in de werksituatie van de betrokkenen, alsmede tot de  sociale vrede in de verschillende Lid-Staten; Overwegende dat, teneinde voortgang te maken met de integratie van de langdurig ingezetenen op het  grondgebied van een Lid-Staat, voor alle Lid-Staten geldende beginselen moeten worden vastgesteld; Overwegende dat de toepassing van deze beginselen de toepassing van de nationale bepalingen inzake  openbare orde, volksgezondheid en openbare veiligheid niet in de weg staat, NEEMT DE VOLGENDE RESOLUTIE AAN: I De Raad verzoekt de Lid-Staten in hun beleid inzake integratie van de in punt  II, lid 1, bedoelde personen rekening te houden met de in deze resolutie neergelegde beginselen. II 1. Deze resolutie is van toepassing op de onderdanen van derde landen die langdurig op het  grondgebied van de Lid-Staten verblijven (hierna \"langdurig ingezetenen\" genoemd). 2. Deze resolutie heeft geen betrekking op: a) de volgende personen, bij de uitoefening van hun recht op vrij verkeer uit hoofde van het  Verdrag tot oprichting van de Europese Gemeenschap of van de Overeenkomst betreffende de Europese  Economische Ruimte: - gezinsleden van burgers van de Europese Unie; - onderdanen van Lid-Staten van de Europese Vrijhandelsassociatie die partij zijn bij de  Overeenkomst betreffende de Europese Economische Ruimte, en hun gezinsleden; b) onderdanen van derde landen, wier status valt binnen de werkingssfeer van door de Europese  Gemeenschap en haar Lid-Staten met derde landen gesloten overeenkomsten, voor zover daarin  gunstiger bepalingen zijn opgenomen; c) onderdanen van derde landen die in verband met een studie of onderzoek in een Lid-Staat zijn  toegelaten. 3. Deze resolutie doet geen afbreuk aan de rechten van: - gezinsleden van een burger van de Europese Unie die met laatstgenoemde verblijven in de Lid-Staat  waarvan hij onderdaan is, wanneer de wetgeving van die Lid-Staat hun, inzake verblijf in gevallen  waarin het Gemeenschapsrecht niet van toepassing is, dezelfde voordelen biedt als aan de personen  waarop het Gemeenschapsrecht van toepassing is; - onderdanen van derde landen die legaal in een Lid-Staat verblijven als vluchteling in de zin van  het Verdrag van Genève van 28 juli 1951 betreffende de status van vluchtelingen; - onderdanen van een derde land waarmee de betrokken Lid-Staat een bilaterale overeenkomst heeft  gesloten met betrekking tot de voorwaarden voor inreis, verblijf of arbeid. 4. In de leden 2 en 3 moet \"gezinslid\" in de betekenis van de Gemeenschapswetgeving worden  opgevat. III 1. Onverminderd het bepaalde in punt IV moeten de volgende onderdanen van derde landen in  elke Lid-Staat als langdurig ingezetenen worden erkend: - degenen die aantonen dat zij op legale wijze ononderbroken op het grondgebied van de betrokken  Lid-Staat hebben verbleven gedurende een periode die wordt bepaald door de wetgeving van die  Lid-Staat, en in ieder geval na een legaal verblijf van tien jaar; - degenen die volgens de wetgeving van de betrokken Lid-Staat voldoen aan dezelfde  verblijfsvoorwaarden als de in het vorige streepje bedoelde categorie personen. 2. De Lid-Staten dienen, overeenkomstig hun wetgeving aan personen die ingevolge lid 1 als  langdurig ingezetenen worden erkend, een verblijfsinstemming verstrekken van ten minste tien jaar,  of, mits de duur daarvan gelijkwaardig is aan deze termijn, voor de tijd die overeenstemt met de  maximale geldigheidsduur van een verblijfstitel overeenkomstig hun nationale wetgeving, dan wel een  onbeperkte verblijfsinstemming verstrekken (1). IV 1. De verblijfsinstemming wordt in alle gevallen toegekend onder voorbehoud van eventuele  redenen van openbare orde of nationale veiligheid die toekenning in de weg staan. 2. Wanneer een persoon de verblijfsinstemming aanvraagt op grond van het feit dat hij op legale  wijze en onafgebroken in de betrokken Lid-Staat heeft verbleven, dienen het niveau en de  bestendigheid van de middelen van bestaan die hij kan aantonen, waaronder het bezit van een  ziekteverzekering alsmede de voorwaarden voor de uitoefening van zijn beroepsactiviteit, te kunnen  deel uitmaken van de factoren die voor de toekenning van de instemming bepalend zijn. V 1. De langdurig ingezetene en zijn gezinsleden dienen, overeenkomstig de wetgeving van de  Lid-Staat waar zij verblijven, toegang te hebben tot het gehele grondgebied van de Lid-Staat. 2. De langdurig ingezetene en de gezinsleden die legaal met hem in de Lid-Staat verblijven, mogen  volgens de wetgeving van de betrokken Lid-Staat niet ongunstiger worden behandeld dan de onderdanen  van deze Lid-Staat, wat betreft: - arbeidsvoorwaarden; - lidmaatschap van vakbondsorganisaties; - overheidsbeleid op het gebied van huisvesting; - sociale zekerheid, overeenkomstig zowel de desbetreffende internationale overeenkomsten als de  wetgeving van de betrokken Lid-Staat; - medische spoedhulp; - verplicht onderwijs. 3. Aan de langdurig ingezetene en aan de gezinsleden die legaal met hem in de Lid-Staat verblijven,  dienen, overeenkomstig de wetgeving van de betrokken Lid-Staat, niet op premie- of bijdragebetaling  berustende voordelen te kunnen worden geboden. VI Vervallenverklaring of niet-verlenging van de aan een langdurig ingezetene toegekende  verblijfsinstemming dient mogelijk te zijn in een van de hierna volgende omstandigheden: - wanneer tegen de langdurig ingezetene een verwijderingsmaatregel is getroffen in overeenstemming  met de wetgeving van de betrokken Lid-Staat, met dien verstande dat de betrokkene, wat de tegen hem  getroffen verwijderingsmaatregel betreft, de maximale rechtsbescherming dient te genieten die door  de wetgeving van die Lid-Staat wordt geboden, overeenkomstig procedures die waarborgen dat naar  behoren rekening wordt gehouden met de duur van zijn legaal verblijf. Is de verwijderingsmaatregel getroffen om redenen van openbare orde, dan moeten die redenen  gebaseerd zijn op een persoonlijke gedraging van de langdurig ingezetene, die een bedreiging met  zich brengt die zo ernstig is dat de openbare orde of de nationale veiligheid erdoor in gevaar  komen; - wanneer de betrokkene het grondgebied van de betrokken Lid-Staat definitief heeft verlaten; - wanneer de betrokkene het grondgebied van de Lid-Staat heeft verlaten voor een bij de wetgeving  van die Lid-Staat bepaalde periode, die in elk geval niet korter mag zijn dan zes opeenvolgende  maanden; - wanneer is aangetoond dat fraude is gepleegd om de verblijfsinstemming te verkrijgen. VII Personen die langdurig ingezetenen zijn dienen een vergunning te kunnen verkrijgen voor het  uitoefenen van winstgevende activiteiten op het grondgebied van de betrokken Lid-Staat, in  overeenstemming met de wetgeving van die Lid-Staat. VIII 1. De Raad verzoekt de Lid-Staten hem vóór 1 januari 1997 in kennis te stellen van de  ontwikkelingen die zich in hun nationale wetgeving voordoen met betrekking tot de door deze  resolutie bestreken materie. 2. Deze resolutie doet geen afbreuk aan de bevoegdheid van elke Lid-Staat om een gunstiger  rechtsstatuut toe te kennen aan onderdanen van derde landen die permanent op zijn grondgebied  verblijven. (1) De hier bedoelde verblijfsinstemming stemt in België overeen met het begrip  vestigingsvergunning.",
  "source": "EUR LEX"
}