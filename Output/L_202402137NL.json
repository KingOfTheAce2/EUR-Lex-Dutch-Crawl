{
  "url": "http://www.w3.org/1999/xhtml\"><!--",
  "content": "L_202402137NL.000101.fmx.xml Publicatieblad van de Europese Unie NL L-serie 2024/2137 5.8.2024 UITVOERINGSVERORDENING (EU) 2024/2137 VAN DE COMMISSIE van 2 augustus 2024 tot rectificatie en wijziging van Uitvoeringsverordening (EU) 2024/1475 tot instelling van definitieve antidumpingrechten op bepaalde naadloze buizen en pijpen van roestvrij staal van oorsprong uit de Volksrepubliek China naar aanleiding van een nieuw onderzoek in verband met het vervallen van de maatregelen op grond van artikel 11, lid 2, van Verordening (EU) 2016/1036 van het Europees Parlement en de Raad DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 11, lid 2, Overwegende hetgeen volgt: (1) De Commissie heeft in Uitvoeringsverordening (EU) 2024/1475 een aantal fouten vastgesteld ( 2 ) . Uitvoeringsverordening (EU) 2024/1475 moet worden gerectificeerd om de marktdeelnemers en de douaneautoriteiten van de lidstaten duidelijkheid en rechtszekerheid te bieden en zo te zorgen voor een correcte uitvoering van die handeling. De correcties betreffen met name een verbeterde redenering met betrekking tot de gevolgen van de omvang van de invoer met dumping voor de bedrijfstak van de Unie en de opname van drie ontbrekende GN-codes en drie ontbrekende Taric-codes in artikel 1 van het dispositief. (2) Bij Uitvoeringsverordening (EU) 2019/159 ( 3 ) heeft de Commissie voor een periode van drie jaar een vrijwaringsmaatregel ten aanzien van bepaalde staalproducten ingesteld. Bij Uitvoeringsverordening (EU) 2021/1029 van de Commissie ( 4 ) is de vrijwaringsmaatregel verlengd tot en met 30 juni 2024. Bij Uitvoeringsverordening (EU) 2024/1782 van de Commissie ( 5 ) is de vrijwaringsmaatregel verlengd tot en met 30 juni 2026. Het in Uitvoeringsverordening (EU) 2024/1475 onderzochte product is een van de productcategorieën waarop de vrijwaringsmaatregel van toepassing is. Zodra de in het kader van de vrijwaringsmaatregel vastgestelde tariefcontingenten worden overschreden, zou bijgevolg voor dezelfde partij zowel het douanerecht bij contingentoverschrijding als het antidumpingrecht verschuldigd zijn. Aangezien een dergelijke cumulatie van antidumpingmaatregelen met vrijwaringsmaatregelen een groter effect op de handel kan hebben dan wenselijk, is het nodig te voorkomen dat het antidumpingrecht en het douanerecht bij contingentoverschrijding voor het onderzochte product gedurende de duur van de instelling van het vrijwaringsrecht gelijktijdig worden toegepast. (3) Derhalve moet in gevallen waarin het in artikel 1, lid 6, van Uitvoeringsverordening (EU) 2019/159 bedoelde douanerecht bij contingentoverschrijding op het onderzochte product van toepassing wordt en dit het niveau van de in Uitvoeringsverordening (EU) 2024/1475 vastgestelde antidumpingrechten overschrijdt, uitsluitend het in artikel 1, lid 6, van Uitvoeringsverordening (EU) 2019/159 bedoelde douanerecht bij contingentoverschrijding worden geïnd. Gedurende de periode waarin de vrijwarings- en de antidumpingrechten gelijktijdig van toepassing zijn, moet de inning van de krachtens Uitvoeringsverordening (EU) 2024/1475 ingestelde rechten worden geschorst. Wanneer het in artikel 1, lid 6, van Uitvoeringsverordening (EU) 2019/159 bedoelde douanerecht bij contingentoverschrijding op het onderzochte product van toepassing wordt en dit recht wordt vastgesteld op een lager niveau dan het niveau van de antidumpingrechten in Uitvoeringsverordening (EU) 2024/1475, moet het in artikel 1, lid 6, van Uitvoeringsverordening (EU) 2019/159 bedoelde douanerecht bij contingentoverschrijding worden geïnd naast het verschil tussen dat recht en de hogere krachtens Uitvoeringsverordening (EU) 2024/1475 ingestelde antidumpingrechten. Het niet-geïnde deel van de antidumpingrechten moet worden geschorst. (4) Uitvoeringsverordening (EU) 2024/1475 moet daarom dienovereenkomstig worden gerectificeerd en gewijzigd. (5) Om de periode van rechtsonzekerheid tot een minimum te beperken, moet deze verordening met spoed in werking treden. Zij moet van toepassing zijn met ingang van de datum van toepassing van Uitvoeringsverordening (EU) 2024/1475 om ervoor te zorgen dat die uitvoeringsverordening van toepassing is op alle productsoorten waarop het nieuwe onderzoek in verband met het vervallen van de maatregelen betrekking had en om de correcte toepassing van de vrijwaringsmaatregelen te waarborgen. De toepassing van deze verordening met ingang van de datum van toepassing van Uitvoeringsverordening (EU) 2024/1475 zal voor de betrokkenen geen ongunstige gevolgen hebben, aangezien de correcties en wijzigingen geen inhoudelijke wijzigingen betreffen en het toepassingsgebied van de maatregelen niet uitbreiden. (6) De in deze verordening vervatte maatregelen zijn in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, HEEFT DE VOLGENDE VERORDENING VASTGESTELD: Artikel 1 Uitvoeringsverordening (EU) 2024/1475 wordt als volgt gerectificeerd: 1) Overweging 147 wordt vervangen door: “(147) In de beoordelingsperiode lag het volume van de invoer met dumping uit de VRC echter aanzienlijk lager dan in het tijdvak van het oorspronkelijke onderzoek, zoals uitgelegd in overweging 35. In vergelijking met het vorige nieuwe onderzoek was er echter sprake van een lichte stijging van de invoer. Op basis van deze analyse kan worden geconcludeerd dat het effect van de invoer met dumping op de bedrijfstak van de Unie tijdens de beoordelingsperiode feitelijk groter was dan tijdens het vorige nieuwe onderzoek.”. 2) Artikel 1, lid 1, wordt vervangen door: “1.   Er wordt een definitief antidumpingrecht ingesteld op naadloze buizen en pijpen van roestvrij staal (met uitzondering van die welke voorzien zijn van hulpstukken (fittings), voor gassen of vloeistoffen, bestemd voor burgerluchtvaartuigen), momenteel ingedeeld onder de GN-codes 7304 11 00 , 7304 22 00 , 7304 24 00 , ex 7304 41 00 , ex 7304 49 83 , ex 7304 49 85 , ex 7304 49 89  en ex 7304 90 00  (Taric-codes 7304 41 00 90, 7304 49 83 90, 7304 49 85 90, 7304 49 89 90 en 7304 90 00 91), van oorsprong uit de Volksrepubliek China.” . Artikel 2 In Uitvoeringsverordening (EU) 2024/1475 wordt het volgende artikel 1 bis ingevoegd: “Artikel 1 bis 1.   Wanneer het in artikel 1, lid 6, van Uitvoeringsverordening (EU) 2019/159 van de Commissie ( *1 ) bedoelde douanerecht bij contingentoverschrijding van toepassing wordt op de invoer van naadloze buizen en pijpen van roestvrij staal (met uitzondering van die welke voorzien zijn van hulpstukken (fittings), voor gassen of vloeistoffen, bestemd voor burgerluchtvaartuigen), en dit recht het in artikel 1, lid 2, van de onderhavige verordening vastgestelde niveau van het antidumpingrecht overschrijdt, wordt uitsluitend het in artikel 1, lid 6, van Uitvoeringsverordening (EU) 2019/159 bedoelde douanerecht bij contingentoverschrijding geïnd. 2.   Gedurende de periode waarin het bepaalde in lid 1 van toepassing is, wordt de inning van de krachtens de onderhavige verordening ingestelde rechten geschorst. 3.   Wanneer het in artikel 1, lid 6, van Uitvoeringsverordening (EU) 2019/159 bedoelde douanerecht bij contingentoverschrijding van toepassing wordt op de invoer van naadloze buizen en pijpen van roestvrij staal (met uitzondering van die welke voorzien zijn van hulpstukken (fittings), voor gassen of vloeistoffen, bestemd voor burgerluchtvaartuigen), en dit recht wordt vastgesteld op een lager niveau dan het in artikel 1, lid 2, van de onderhavige verordening vastgestelde antidumpingrecht, wordt het in artikel 1, lid 6, van Uitvoeringsverordening (EU) 2019/159 bedoelde douanerecht bij contingentoverschrijding geïnd naast het verschil tussen dat recht en het hogere antidumpingrecht als vastgesteld in artikel 1, lid 2, van de onderhavige verordening. 4.   De inning van het overeenkomstig lid 3 niet-geïnde deel van het antidumpingrecht wordt geschorst. 5.   De in de leden 2 en 4 bedoelde schorsingen zijn van tijdelijke aard en gelden voor de periode waarin het in artikel 1, lid 6, van Uitvoeringsverordening (EU) 2019/159 bedoelde douanerecht bij contingentoverschrijding van toepassing is. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 juni 2024. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 augustus 2024. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 , ELI: http://data.europa.eu/eli/reg/2016/1036/oj . ( 2 ) Uitvoeringsverordening (EU) 2024/1475 van de Commissie van 30 mei 2024 tot instelling van definitieve antidumpingrechten op bepaalde naadloze buizen en pijpen van roestvrij staal van oorsprong uit de Volksrepubliek China naar aanleiding van een nieuw onderzoek in verband met het vervallen van de maatregelen op grond van artikel 11, lid 2, van Verordening (EU) 2016/1036 van het Europees Parlement en de Raad ( PB L, 2024/1475, 31.5.2024, ELI: http://data.europa.eu/eli/reg_impl/2024/1475/oj ). ( 3 ) Uitvoeringsverordening (EU) 2019/159 van de Commissie van 31 januari 2019 tot instelling van definitieve vrijwaringsmaatregelen ten aanzien van de invoer van bepaalde staalproducten ( PB L 31 van 1.2.2019, blz. 27 , ELI: http://data.europa.eu/eli/reg_impl/2019/159/oj ). ( 4 ) Uitvoeringsverordening (EU) 2021/1029 van de Commissie van 24 juni 2021 tot wijziging van Uitvoeringsverordening (EU) 2019/159 van de Commissie teneinde de vrijwaringsmaatregel ten aanzien van de invoer van bepaalde staalproducten te verlengen ( PB L 225 I van 25.6.2021, blz. 1 , ELI: http://data.europa.eu/eli/reg_impl/2021/1029/oj) . ( 5 ) Uitvoeringsverordening (EU) 2024/1782 van de Commissie van 24 juni 2024 tot wijziging van Uitvoeringsverordening (EU) 2019/159, met inbegrip van de verlenging van de vrijwaringsmaatregel ten aanzien van de invoer van bepaalde staalproducten ( PB L, 2024/1782, 25.6.2024, ELI: http://data.europa.eu/eli/reg_impl/2024/1782/oj ). ELI: http://data.europa.eu/eli/reg_impl/2024/2137/oj ISSN 1977-0758 (electronic edition)",
  "source": "EUR LEX"
}