{
  "url": "http://www.w3.org/1999/xhtml\"><!--",
  "content": "L_2017203NL.01000101.xml 4.8.2017 NL Publicatieblad van de Europese Unie L 203/1 VERORDENING (EU) 2017/1413 VAN DE COMMISSIE van 3 augustus 2017 tot wijziging van bijlage IV bij Verordening (EG) nr. 1223/2009 van het Europees Parlement en de Raad betreffende cosmetische producten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1223/2009 van het Europees Parlement en de Raad van 30 november 2009 betreffende cosmetische producten ( 1 ) , en met name artikel 31, lid 1, Overwegende hetgeen volgt: (1) Zinkoxide mag op grond van de vermelding met referentienummer 144 in bijlage IV bij Verordening (EG) nr. 1223/2009 als kleurstof in cosmetische producten worden verwerkt. (2) Het Wetenschappelijk Comité voor consumentenveiligheid (WCCV) heeft in zijn advies van 18 september 2012 ( 2 ) , dat op 23 september 2014 is herzien ( 3 ) , geconcludeerd dat het gebruik van zinkoxide veilig is wanneer deze stof, zonder coating en in niet-nanovorm, als kleurstof wordt verwerkt in cosmetische producten die op de huid worden aangebracht. Tegelijkertijd achtte het WCCV het zorgwekkend om zinkoxide te verwerken in cosmetische producten waarbij de longen van de eindgebruiker door inademing aan zinkoxide kunnen worden blootgesteld, aangezien ingeademde deeltjes van deze stof longontsteking veroorzaken. (3) Gezien de adviezen van het WCCV moet de verwerking van zinkoxide, zonder coating en in niet-nanovorm, als kleurstof in cosmetische producten worden beperkt tot toepassingen waarbij de longen van de eindgebruiker niet door inademing kunnen worden blootgesteld. (4) Bijlage IV bij Verordening (EG) nr. 1223/2009 moet dan ook dienovereenkomstig worden gewijzigd. (5) De bedrijven moeten voldoende tijd krijgen om hun productformuleringen aan te passen en gewijzigde producten op de markt te brengen, en niet-conforme producten uit de handel te nemen. (6) De in deze verordening vervatte maatregelen zijn in overeenstemming met het advies van het Permanent Comité voor cosmetische producten, HEEFT DE VOLGENDE VERORDENING VASTGESTELD: Artikel 1 Bijlage IV bij Verordening (EG) nr. 1223/2009 wordt gewijzigd overeenkomstig de bijlage bij deze verordening. Artikel 2 Vanaf 24 februari 2018 worden alleen cosmetische producten die aan de eisen van deze verordening voldoen, in de Unie op de markt gebracht. Vanaf 24 mei 2018 worden alleen cosmetische producten die aan de eisen van deze verordening voldoen, in de Unie op de markt aangeboden. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 augustus 2017. Voor de Commissie De voorzitter Jean-Claude JUNCKER ( 1 ) PB L 342 van 22.12.2009, blz. 59 . ( 2 ) SCCS/1489/12 herziene versie van 11 december 2012, http://ec.europa.eu/health/scientific_committees/consumer_safety/docs/sccs_o_103.pdf ( 3 ) SCCS/1539/14 herziene versie van 25 juni 2015, http://ec.europa.eu/health/scientific_committees/consumer_safety/docs/sccs_o_163.pdf BIJLAGE Vermelding 144 van bijlage IV bij Verordening (EG) nr. 1223/2009 wordt vervangen door: Ref. nr. Identiteit van de stof Voorwaarden Te vermelden gebruiksvoorwaarden en waarschuwingen Chemische benaming Colour Index-nummer/ Naam volgens de woordenlijst van gemeenschappelijke benamingen van ingrediënten CAS-nummer EG-nummer Kleur Producttype, lichaamsdelen Maximumconcentratie in het gebruiksklare product Andere a b c d e f g h i j „144 Zinkoxide ( *1 ) 77947 1314-13-2 215-222-5 wit Niet gebruiken in toepassingen die door inademing tot blootstelling van de longen van de eindgebruiker kunnen leiden. ( *1 ) Voor gebruik als uv-filter, zie bijlage VI, nrs. 30 en 30a.”.",
  "source": "EUR LEX"
}