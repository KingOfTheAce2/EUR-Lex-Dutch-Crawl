{
  "url": "http://www.w3.org/1999/xhtml\">",
  "content": "L_2018309NL.01004001.xml 5.12.2018 NL Publicatieblad van de Europese Unie L 309/40 UITVOERINGSBESLUIT (EU) 2018/1892 VAN DE COMMISSIE van 3 december 2018 betreffende een door Letland overeenkomstig Richtlijn 2006/42/EG van het Europees Parlement en de Raad genomen maatregel om het in de handel brengen van een door GGP Italy SpA vervaardigde grasmaaier te verbieden (Kennisgeving geschied onder nummer C(2018) 7656) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2006/42/EG van het Europees Parlement en de Raad van 17 mei 2006 betreffende machines en tot wijziging van Richtlijn 95/16/EG ( 1 ) , en met name artikel 11, lid 3, Overwegende hetgeen volgt: (1) Op 1 juli 2014 heeft Letland de Commissie in kennis gesteld van een maatregel om het in de handel brengen van een grasmaaier van het type Stiga Collector 35 EL (C350, 297352654/S13), die wordt vervaardigd door GGP Italy SpA, via del Lavoro 6, 31033 Castelfranco Veneto, Italië, te verbieden. (2) Letland heeft de maatregel op 3 december 2013 genomen omdat het van oordeel was dat de grasmaaier niet voldeed aan de essentiële gezondheids- en veiligheidseisen in de punten 1.3.8 en 1.4.1 van bijlage I bij Richtlijn 2006/42/EG, doordat hij niet voldeed aan geharmoniseerde norm EN 60335-2-77:2010. (3) In Uitvoeringsbesluit (EU) 2015/902 ( 2 ) van de Commissie heeft de Commissie vastgesteld dat de door Letland genomen maatregel gerechtvaardigd was. (4) In zijn arrest van 26 januari 2017 ( 3 ) heeft het Gerecht Uitvoeringsbesluit (EU) 2015/902 nietig verklaard op grond van het feit dat het besluit niet gebaseerd was op het concrete bewijs dat niet was voldaan aan de in Richtlijn 2006/42/EG vermelde essentiële gezondheids- en veiligheidseisen, maar enkel op het gebrek aan overeenstemming van de grasmaaier met geharmoniseerde norm EN 60335-2-77:2010, terwijl de overeenstemming ervan met geharmoniseerde norm EN 60335-2-77:2006 tijdens de desbetreffende periode (d.w.z. van 3 september 2012 tot 31 augustus 2013) nog een vermoeden van overeenstemming met die eisen opleverde ( 4 ) . (5) Om te voldoen aan de in artikel 266 van het Verdrag betreffende de werking van de Europese Unie neergelegde verplichting is de Commissie gehouden de maatregelen te nemen welke nodig zijn ter uitvoering van het arrest van het Gerecht. (6) Daartoe heeft de Commissie de betrokken partijen geraadpleegd. (7) De fabrikant heeft bevestigd dat de grasmaaier sinds 1 september 2013 niet in een lidstaat van de EU is vervaardigd of in de handel is gebracht. De fabrikant heeft bevestigd dat de grasmaaier begin 2014 uit de handel is genomen bij de dealers en distributeurs in Letland, en heeft informatie verstrekt waarin wordt aangevoerd dat geharmoniseerde norm EN 60335-2-77:2006 correct was toegepast. (8) Letland heeft informatie verstrekt waaruit blijkt dat zijn nationale maatregel nog van kracht was. Letland heeft ook bevestigd dat die maatregel gebaseerd was op de toepassing van geharmoniseerde norm EN 60335-2-77:2010 en op een beoordeling waarbij uitsluitend die geharmoniseerde norm in aanmerking werd genomen. De door Letland verstrekte aanvullende informatie was niet toereikend om aan te tonen dat geharmoniseerde norm EN 60335-2-77:2006 onjuist was toegepast. (9) In het licht van de beschikbare informatie, en met name nota nemend van het feit dat de Letse maatregel gebaseerd was op de beoordeling van de overeenstemming met geharmoniseerde norm EN 60335-2-77:2010, terwijl blijkens het arrest van het Gerecht van 26 januari 2017 geharmoniseerde norm EN 60335-2-77:2006 gedurende de betrokken periode op het product van toepassing was, kan de nationale maatregel niet als gerechtvaardigd worden beschouwd, HEEFT HET VOLGENDE BESLUIT VASTGESTELD: Artikel 1 De door Letland genomen maatregel om het in de handel brengen van de grasmaaier van het type Stiga Collector 35 EL (C 350, 297352654/S13) die wordt vervaardigd door GGP Italy SpA, Via del Lavoro 6, 31033 Castelfranco Veneto, Italië, te verbieden, is niet gerechtvaardigd. Artikel 2 Dit besluit is gericht tot de lidstaten. Gedaan te Brussel, 3 december 2018. Voor de Commissie Elżbieta BIEŃKOWSKA Lid van de Commissie ( 1 ) PB L 157 van 9.6.2006, blz. 24 . ( 2 ) Uitvoeringsbesluit (EU) 2015/902 van de Commissie van 10 juni 2015 betreffende een door Letland overeenkomstig Richtlijn 2006/42/EG van het Europees Parlement en de Raad genomen maatregel om het in de handel brengen van een door GGP Italy SpA vervaardigde grasmaaier te verbieden ( PB L 147 van 12.6.2015, blz. 22 ). ( 3 ) Zaak T-474/15, Global Garden Products Italy SpA (GGP Italy)/Europese Commissie , ECLI:EU:T:2017:36. ( 4 ) ECLI:EU:T:2017:36, punten 70 en 71.",
  "source": "EUR LEX"
}