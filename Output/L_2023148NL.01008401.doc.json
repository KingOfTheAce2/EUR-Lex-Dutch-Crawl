{
  "url": "http://www.w3.org/1999/xhtml\"><!--",
  "content": "L_2023148NL.01008401.xml 8.6.2023 NL Publicatieblad van de Europese Unie L 148/84 UITVOERINGSVERORDENING (EU) 2023/1123 VAN DE COMMISSIE van 7 juni 2023 tot instelling van een definitief compenserend recht op bepaalde warmgewalste platte producten van ijzer, van niet-gelegeerd staal of ander gelegeerd staal, van oorsprong uit de Volksrepubliek China, naar aanleiding van een nieuw onderzoek in verband met het vervallen van de maatregelen op grond van artikel 18 van Verordening (EU) 2016/1037 van het Europees Parlement en de Raad DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1037 van het Europees Parlement en de Raad van 8 juni 2016 betreffende bescherming tegen invoer met subsidiëring uit landen die geen lid zijn van de Europese Unie ( 1 ) (de “basisverordening”), en met name artikel 18, Overwegende hetgeen volgt: 1. PROCEDURE 1.1. Voorafgaande onderzoeken en geldende maatregelen (1) Bij Uitvoeringsverordening (EU) 2017/969 van de Commissie ( 2 ) heeft de Europese Commissie (“de Commissie”) een compenserend recht ingesteld op bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit de Volksrepubliek China (“de VRC” of “het betrokken land” of “China”) (“de oorspronkelijke verordening”). De thans geldende compenserende rechten variëren van 4,6 % tot 35,9 % (“de oorspronkelijke maatregelen”). Het onderzoek dat leidde tot de instelling van de oorspronkelijke maatregelen wordt hierna “het oorspronkelijke onderzoek” genoemd. (2) Bij Uitvoeringsverordening (EU) 2017/649 van de Commissie ( 3 ) heeft de Commissie definitieve antidumpingmaatregelen ingesteld op de invoer van bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit de Volksrepubliek China (VRC). De thans geldende antidumpingrechten variëren van 0 % tot 31,3 %. 1.2. Verzoek om een nieuw onderzoek in verband met het vervallen van de maatregelen (3) Na de bekendmaking van een bericht dat de maatregelen op korte termijn zouden vervallen ( 4 ) , heeft de Commissie een verzoek ontvangen om een nieuw onderzoek in verband met het vervallen van de compenserende maatregelen in de zin van artikel 18 van de basisverordening. (4) Het verzoek om een nieuw onderzoek (“het verzoek”) werd op 9 maart 2022 ingediend door de European Steel Association Eurofer (“de indiener van het verzoek”) namens de bedrijfstak van de Unie van bepaalde warmgewalste platte producten van ijzer, van niet-gelegeerd staal of van ander gelegeerd staal in de zin van artikel 10, lid 6, van de basisverordening. (5) De indiener van het verzoek voerde aan dat het vervallen van de compenserende maatregelen waarschijnlijk zou resulteren in voortzetting of herhaling van de subsidiëring en herhaling van de schade aan de bedrijfstak van de Unie. 1.3. Opening van een nieuw onderzoek in verband met het vervallen van de maatregelen (6) Daar de Commissie tot de conclusie was gekomen dat er voldoende bewijsmateriaal was om een nieuw onderzoek in verband met het vervallen van de maatregelen te openen, opende zij op 8 juni 2022 op grond van artikel 18, lid 2, van de basisverordening een nieuw onderzoek in verband met het vervallen van de maatregelen met betrekking tot de invoer in de Unie van bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit de VRC. Zij heeft daartoe een bericht van opening bekendgemaakt in het Publicatieblad van de Europese Unie ( 5 ) (“het bericht van opening”). (7) Voorafgaand aan de opening van het nieuwe onderzoek stelde de Commissie overeenkomstig artikel 10, lid 7, van de basisverordening op 12 mei 2022 de Chinese overheid ( 6 ) ervan in kennis dat zij een met het nodige bewijsmateriaal gestaafd verzoek had ontvangen en nodigde zij haar uit voor overleg. Op dezelfde dag diende de Chinese overheid ook schriftelijke opmerkingen in waarin zij stelde dat het verzoek in het algemeen geen toereikend bewijsmateriaal bevat om een nieuw onderzoek in verband met het vervallen van de maatregelen te openen, met name met betrekking tot de specificiteit van de vermeende subsidies voor WPP-producenten. De Commissie nam kennis van de opmerkingen van de Chinese overheid en besteedde tijdens het nieuwe onderzoek in verband met het vervallen van de maatregelen bijzondere aandacht aan deze aspecten. 1.4. Afzonderlijk onderzoek in verband met hetzelfde betrokken product (8) Op 5 april 2022 kondigde de Commissie door bekendmaking van een bericht in het Publicatieblad van de Europese Unie ( 7 ) , ook de opening aan van een nieuw onderzoek op grond van artikel 11, lid 2, van Verordening (EU) 2016/1036 van het Europees Parlement en de Raad ( 8 ) in verband met het vervallen van definitieve antidumpingmaatregelen die van kracht zijn ten aanzien van bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit de VRC. 1.5. Tijdvak van het nieuwe onderzoek en beoordelingsperiode (9) Het onderzoek naar de voortzetting of herhaling van subsidiëring had betrekking op de periode van 1 januari 2021 tot en met 31 december 2021 (“het tijdvak van het nieuwe onderzoek”). Het onderzoek van de ontwikkelingen die relevant zijn voor de beoordeling van de waarschijnlijkheid van voortzetting of herhaling van schade had betrekking op de periode van 1 januari 2018 tot het einde van het tijdvak van het nieuwe onderzoek (“de beoordelingsperiode”). 1.6. Belanghebbenden (10) In het bericht van opening werd de belanghebbenden verzocht contact met de Commissie op te nemen om aan het onderzoek mee te werken. De Commissie bracht de indiener van het verzoek, alle haar bekende producenten in de Unie, de haar bekende producenten in de VRC alsmede de autoriteiten van de Volksrepubliek China, haar bekende importeurs, gebruikers en handelaren specifiek op de hoogte van de opening van het nieuwe onderzoek in verband met het vervallen van de maatregelen en verzocht hen daaraan mee te werken. (11) De belanghebbenden werden in de gelegenheid gesteld om opmerkingen te maken over de opening van het nieuwe onderzoek in verband met het vervallen van de maatregelen en een hoorzitting met de Commissie en/of de raadadviseur-auditeur in handelsprocedures aan te vragen. 1.7. Steekproeven (12) In het bericht van inleiding verklaarde de Commissie dat zij mogelijk een steekproef van de belanghebbenden zou samenstellen overeenkomstig artikel 27 van de basisverordening. 1.7.1. Steekproef van producenten in de Unie (13) In het bericht van opening kondigde de Commissie aan dat zij een voorlopige steekproef van producenten in de Unie had samengesteld. De Commissie stelde de steekproef overeenkomstig artikel 27 van de basisverordening samen op basis van de grootste productiehoeveelheden van het soortgelijke product in de Unie in het tijdvak van het nieuwe onderzoek die binnen de beschikbare tijd redelijkerwijs konden worden onderzocht. Deze steekproef bestond uit drie producenten in de Unie. De in de steekproef opgenomen producenten in de Unie vertegenwoordigden ongeveer 29 % van de geschatte totale productie in de Unie. De Commissie nodigde de belanghebbenden uit om opmerkingen over de voorlopige steekproef in te dienen. Er werden geen opmerkingen ontvangen en de Commissie bevestigde de voorlopig samengestelde steekproef. De steekproef is representatief voor de bedrijfstak van de Unie. 1.7.2. Steekproef van importeurs (14) Om te kunnen beslissen of een steekproef noodzakelijk was en, zo ja, deze te kunnen samenstellen, verzocht de Commissie haar bekende niet-verbonden importeurs de in het bericht van opening gevraagde informatie te verstrekken. Er was geen niet-verbonden importeur die zich meldde en de gevraagde informatie verstrekte. 1.7.3. Steekproef van producenten-exporteurs in de VRC (15) Om te kunnen beslissen of een steekproef ten aanzien van de producenten-exporteurs noodzakelijk was en, zo ja, deze samen te stellen, verzocht de Commissie alle bekende producenten in de VRC de in het bericht van opening gevraagde informatie te verstrekken. Daarnaast verzocht de Commissie de Vertegenwoordiging van de VRC bij de Europese Unie mogelijke andere producenten die geïnteresseerd zouden kunnen zijn in medewerking aan het onderzoek, op te sporen en/of met hen contact op te nemen. Geen van de producenten in de VRC verstrekte de gevraagde informatie. (16) De Commissie deelde de autoriteiten van de VRC daarop op 2 september 2022 bij verbale nota mee dat zij om de voortzetting of herhaling van subsidiëring te kunnen onderzoeken, overeenkomstig artikel 28, lid 1, van de basisverordening wellicht zou moeten teruggrijpen op de beschikbare gegevens. Op deze nota is van de autoriteiten van de VRC geen antwoord ontvangen. 1.8. Vragenlijst en controle (17) De Commissie heeft de drie in de steekproef opgenomen producenten in de Unie, de indiener van het verzoek en de Chinese overheid vragenlijsten toegezonden. De drie in de steekproef opgenomen producenten in de Unie en de indiener van het verzoek hebben de vragenlijsten beantwoord teruggestuurd. (18) De Commissie heeft alle gegevens gecontroleerd die zij nodig achtte om vast te stellen of het waarschijnlijk was dat de subsidiëring en de schade zouden voortduren of opnieuw zouden optreden en om het belang van de Unie te bepalen. Bij de volgende belanghebbenden werd ter plaatse een controle verricht: Producenten in de Unie: — Arcelor Mittal Poland (Dąbrowa Górnicza, Polen); — Tata Steel IJmuiden (IJmuiden, Nederland); — ThyssenKrupp Steel Europe AG (Duisburg, Duitsland) en haar gelieerde onderneming ThyssenKrupp Material Processing (Krefeld, Duitsland). 1.9. Mededeling van feiten en overwegingen (19) Op 4 april 2023 deelde de Commissie de belangrijkste feiten en overwegingen mee op grond waarvan zij van plan was compenserende rechten in te stellen. Alle partijen konden binnen een bepaalde termijn opmerkingen indienen ten aanzien van deze mededeling van feiten en overwegingen. (20) De Commissie heeft de opmerkingen van belanghebbenden overwogen en, indien passend, in aanmerking genomen. De partijen die hierom verzochten, werden gehoord. CISA verzocht om een hoorzitting en werd op 12 april 2023 gehoord door de diensten van de Commissie. 2. ONDERZOCHT PRODUCT, BETROKKEN PRODUCT EN SOORTGELIJK PRODUCT 2.1. Onderzocht product (21) Dit nieuwe onderzoek betreft hetzelfde product als dat in het oorspronkelijke onderzoek, dat wil zeggen bepaalde gewalste platte producten van ijzer, van niet-gelegeerd staal of van ander gelegeerd staal, ook indien opgerold (waaronder op maat gesneden producten en producten uit “bandstaal”), niet verder bewerkt dan warmgewalst, en niet geplateerd noch bekleed (“WPP” of “het onderzochte product”). Dit onderzoek heeft geen betrekking op de volgende producten: a) producten van roestvrij staal en siliciumstaal met georiënteerde korrel; b) producten van gereedschapsstaal en sneldraaistaal; c) producten, niet opgerold, zonder in reliëf gewalste motieven, met een dikte van meer dan 10 mm en een breedte van minimaal 600 mm, en d) producten, niet opgerold, zonder in reliëf gewalste motieven, met een dikte van 4,75 mm of meer maar niet meer dan 10 mm en een breedte van 2 050 mm of meer. Het betrokken product wordt momenteel ingedeeld onder de GN-codes 7208 10 00, 7208 25 00, 7208 26 00, 7208 27 00, 7208 36 00, 7208 37 00, 7208 38 00, 7208 39 00, 7208 40 00, 7208 52 10, 7208 52 99, 7208 53 10, 7208 53 90, 7208 54 00, 7211 13 00, 7211 14 00, 7211 19 00, ex 7225 19 10 (Taric-code 7225191090), 7225 30 90, ex 7225 40 60 (Taric-code 7225406090), 7225 40 90, ex 7226 19 10 (Taric-codes 7226191091, 7226191095), 7226 91 91 en 7226 91 99. De GN- en Taric-codes worden enkel ter informatie verstrekt, onverminderd latere wijzigingen in de tariefindeling. (22) Warmgewalste platte staalproducten worden geproduceerd door middel van warm walsen. Dit is een proces voor het vormen van metaal waarbij heet metaal door een of meer paren hete rollen wordt gevoerd om het metaal dunner te maken en een uniforme dikte te verkrijgen en waarbij de temperatuur van het metaal hoger ligt dan zijn rekristallisatietemperatuur. Deze kunnen in verschillende vormen worden geleverd: opgerold (geolied of niet geolied, gebeitst of niet gebeitst), op maat gesneden (als plaat) of als smalle banden. (23) Warmgewalste platte staalproducten hebben twee belangrijke toepassingen. Ten eerste zijn ze het primaire materiaal voor de productie van verschillende downstreamstaalproducten met een toegevoegde waarde, te beginnen met koudgewalste platte en beklede staalproducten. Ten tweede worden ze gebruikt als industrieel basismateriaal dat eindgebruikers aankopen voor diverse toepassingen, onder meer in de bouwsector (productie van stalen buizen), scheepsbouw, gascontainers, auto’s, drukvaten en energiepijpleidingen. 2.2. Betrokken product (24) Het betrokken product in dit onderzoek is het onderzochte product van oorsprong uit de Volksrepubliek China. 2.3. Soortgelijk product (25) Dit nieuwe onderzoek in verband met het vervallen van de maatregelen heeft bevestigd wat was vastgesteld in het oorspronkelijke onderzoek, namelijk dat de volgende producten dezelfde fysische basiseigenschappen hebben en voor dezelfde basisdoeleinden worden gebruikt: — het betrokken product, uitgevoerd naar de Unie; — het onderzochte product dat in de VRC wordt vervaardigd en aldaar op de binnenlandse markt wordt verkocht, en — het in de Unie door de bedrijfstak van de Unie vervaardigde en verkochte onderzochte product. (26) Deze producten worden derhalve beschouwd als soortgelijke producten in de zin van artikel 2, punt c), van de basisverordening. 3. WAARSCHIJNLIJKHEID VAN VOORTZETTING VAN SUBSIDIËRING (27) Overeenkomstig artikel 18 van de basisverordening, en zoals vermeld in het bericht van opening, heeft de Commissie eerst onderzocht of voortzetting van subsidiëring waarschijnlijk is indien de bestaande maatregelen komen te vervallen. 3.1. Niet-medewerking en gebruik van beschikbare gegevens overeenkomstig artikel 28, lid 1, van de basisverordening (28) Op 12 juli 2022 zond de Commissie de Chinese overheid een vragenlijst toe. De Chinese overheid werd verzocht een vragenlijst door te sturen naar banken en andere financiële instellingen die naar haar weten de betrokken sector en de producenten en distributeurs van warmgewalst en koudgewalst staal die basisproducten voor de productie van het onderzochte product ter beschikking hebben gesteld, leningen hebben verstrekt. (29) De Commissie ontving geen antwoord. (30) Omdat de Chinese overheid en de producenten van het onderzochte product geen medewerking verleenden, deelde de Commissie de Chinese autoriteiten bij verbale nota van 2 september 2022 mee voornemens te zijn haar bevindingen vast te stellen op basis van de beschikbare gegevens, overeenkomstig artikel 28, lid 1, van de basisverordening. Ook werden de Chinese autoriteiten erop gewezen dat op beschikbare gegevens gebaseerde bevindingen mogelijk minder gunstig zouden kunnen uitpakken dan een oordeel dat met medewerking van de Chinese overheid en de producenten tot stand zou zijn gekomen. (31) Er werden hierover geen opmerkingen ontvangen. De Commissie achtte het gebruik van de beschikbare gegevens overeenkomstig artikel 28 van de basisverordening noodzakelijk om vast te stellen of sprake was van voortzetting van subsidiepraktijken van de VRC in de sector warmgewalste platte staalproducten. (32) Daarom heeft de Commissie voor haar analyse alle gegevens gebruikt waarover zij beschikte, in het bijzonder: a) het verzoek; b) bevindingen van het oorspronkelijke onderzoek van de Commissie naar hetzelfde product in de VRC, zoals warmgewalste platte producten ( 9 ) ; c) bevindingen van de meest recente antisubsidieonderzoeken van de Commissie met betrekking tot aangemoedigde bedrijfstakken in de VRC, zoals luchtbanden ( 10 ) (“het bandenonderzoek”), elektrische fietsen ( 11 ) (“het e-fietsenonderzoek”), organisch beklede staalproducten ( 12 ) (“het OBS-onderzoek”), optischevezelkabels ( 13 ) (“het glasvezelonderzoek”) en aluminium converter foil ( 14 ) (“het aluminiumfoilonderzoek”), in het kader waarvan vergelijkbare subsidies werden onderzocht; d) het werkdocument van de diensten van de Commissie betreffende aanzienlijke verstoringen van de economie van de VRC in het kader van handelsbeschermingsonderzoeken (“het rapport over China”) ( 15 ) . 3.2. Algemene opmerkingen over de staalsector in de VRC (33) Alvorens de gestelde subsidiëring in de vorm van specifieke subsidies of subsidieprogramma’s (afdeling 3.3 e.v.) te onderzoeken, beoordeelde de Commissie plannen, projecten en andere documenten van de overheid die relevant waren voor meer dan één van de subsidies of subsidieprogramma’s. Zij stelde vast dat alle beoordeelde subsidies en subsidieprogramma’s een onderdeel vormen van de uitvoering van de centrale planning van de Chinese overheid, en wel om de volgende redenen. 3.2.1. 14e vijfjarenplan (34) In het onderhavige onderzoek stelde de Commissie vast dat het belangrijkste document tijdens het tijdvak van het nieuwe onderzoek het 14e vijfjarenplan voor de ontwikkeling van de grondstoffenindustrie was, waaronder ook de staalsector valt. De staalsector vormt een belangrijk onderdeel van de grondstoffenindustrie en is een cruciaal gebied dat de internationale concurrentievoordelen van de VRC vormgeeft en het “voornaamste strijdtoneel” voor de herstructurering van de industriële basis en de groene industriële ontwikkeling. In het plan wordt de nadruk gelegd op het ontwikkelen van een groep leidende ondernemingen in de industriële keten, die ecologisch toonaangevend is en een groot concurrentievermogen heeft. (35) In het driejarig actieplan van de provincie Hebei over clusterontwikkeling in de keten van de staalindustrie (2020-2022) wordt de hervorming van ondernemingen met gemengde eigendom en staatsondernemingen uitgewerkt en wordt aandacht besteed aan de bevordering van regio-overschrijdende fusies en de reorganisatie van particuliere staalondernemingen. (36) In het 14e vijfjarenplan voor de ontwikkeling van de staalindustrie van de provincie Shangdong wordt benadrukt dat het concurrentievermogen van de staalindustrie het doel is, terwijl een strikte controle van de productiecapaciteit wordt ingevoerd. Hierin zijn bovendien doelstellingen opgenomen voor het optimaliseren van de industriële lay-out, het versterken van de stimulansen om te innoveren, het bevorderen van groene ontwikkeling en het bouwen van een geavanceerde industriële basis voor de staalproductie, met een uitstekend binnenlands concurrentievermogen en internationale invloed. (37) Na de mededeling van feiten en overwegingen stelde CISA dat de Commissie sterk vertrouwde op het 14e vijfjarenplan om het strategische belang van de betrokken bedrijfstak aan te tonen en daarbij het bestaan van subsidies in verband met deze specifieke bedrijfstak te bewijzen. CISA benadrukte dat de vijfjarenplannen slechts richtsnoeren zijn waarin de toekomstvisie voor het beleid wordt uiteengezet en die niet bindend zijn, omdat deze plannen geen schendings- of boeteclausule bevatten. Daarnaast verwees CISA in dit verband naar gelijkwaardige documenten en verslagen van de Europese Commissie, zoals de eigen publicatie van de Commissie getiteld “Een nieuwe industriestrategie”, waarin zij zelf verschillende prioriteiten voor overheidsinvesteringen vaststelt in een duidelijke poging om de toekomstige ontwikkeling van de belangrijkste bedrijfstakken van de Unie te sturen. (38) Dit argument kon niet worden aanvaard. Ten eerste zijn de door de Chinese overheid gepubliceerde vijfjarenplannen niet slechts algemene richtsnoeren, maar van wettelijk bindende aard. In het 14e vijfjarenplan worden alle autoriteiten er uitdrukkelijk aan herinnerd de plannen zorgvuldig uit te voeren: “Wij zullen de planningsbeheersystemen zoals catalogi en lijsten, compilering en archivering, alsook afstemming en coördinatie versterken, lijsten en catalogi zoals de speciale nationale plannen in het kader van het “14e vijfjarenplan” ontwikkelen, planarchivering op basis van het in de nationale planning geïntegreerde beheersinformatieplatform bevorderen, en diverse plannen onder gecentraliseerd beheer brengen. Wij zullen mechanismen voor afstemming en coördinatie van de planning tot stand brengen en verbeteren, de door het Centraal Comité van de CCP en de Staatsraad goedkeurde plannen en de provinciale ontwikkelingsplannen vóór indiening ter goedkeuring op dit plan afstemmen, en ervoor zorgen dat de nationale ruimtelijke planning, de speciale planning, de regionale planning en andere planningsniveaus met dit plan in overeenstemming worden gebracht wat betreft de hoofddoelstellingen, de ontwikkelingsrichtsnoeren, de algehele structuur, belangrijke beleidsmaatregelen, belangrijke projecten, en preventie en beheersing van risico’s” ( 16 ) . Bovendien is in het 14e vijfjarenplan voor de ontwikkeling van de grondstoffenindustrie bepaald dat “alle gemeenten erop vooruit moeten gaan met dit plan en de belangrijkste elementen en de grote projecten ervan in hun voornaamste lokale taken moeten opnemen”, terwijl “de staalsector en andere belangrijke bedrijfstakken specifieke uitvoeringsadviezen moeten formuleren op basis van de doelstellingen en taken van dit plan”. Het argument werd derhalve afgewezen. (39) De Chinese overheid heeft in het kader van het onderhavige onderzoek geen bewijzen of argumenten van het tegendeel aangedragen. 3.2.2. Besluit nr. 35 (40) Besluit nr. 35 van de Nationale Ontwikkelings- en hervormingscommissie — Beleid voor de ontwikkeling van de ijzer- en staalindustrie (2005) (“Besluit nr. 35”) is een ander beleidsdocument dat de Chinese staalsector regelt. Het besluit is goedgekeurd door de Staatsraad en gaat over verschillende aspecten van de controle die de Chinese overheid op de sector uitoefent, waaronder: — het verbod op buitenlands meerderheidsbelang in staalproducenten in de VRC (artikel 1); — het stellen van productiedoelen voor de grootste staalproducenten (artikel 3); — het vaststellen van regels voor veranderingen in de bedrijfsstructuur van staalondernemingen (artikel 20); — het opzetten van goedkeuringsprocedures van de Chinese overheid voor investeringen in staalproducenten (artikel 22); — het verstrekken van leningen en het verlenen van grondgebruiksrechten aan uitsluitend staalproducenten die voldoen aan het nationale ontwikkelingsbeleid voor de sector (artikelen 24 en 25), en — staatsinmenging gericht op het ondersteunen van grote groepen kernondernemingen om overzeese productie en leveringsbases voor grondstoffen tot stand te brengen (artikel 30). 3.2.3. Besluit nr. 40 (41) Besluit nr. 40 is een besluit van de Staatsraad dat de industriële sectoren met het oog op investeringen indeelt in verschillende categorieën, namelijk “aangemoedigde, restrictieve en geëlimineerde projecten”. Volgens dat besluit zijn de “Richtsnoeren voor de aanpassing van de industriële structuur”, een uitvoeringsmaatregel van Besluit nr. 40, een belangrijke basis voor investeringsbeslissingen. Hierin verschaft de Chinese overheid ook richtsnoeren voor het beheer van investeringsprojecten en voor het opstellen en uitvoeren van beleid inzake overheidsfinanciën, belastingheffing, leningen, grond, invoer en uitvoer ( 17 ) . In hoofdstuk VIII van de richtsnoeren wordt de staalindustrie vermeld als een aan te moedigen industrietak. Aangaande de juridische aard ervan merkte de Commissie op dat Besluit nr. 40 een besluit is van de Staatsraad, het hoogste bestuursorgaan in de VRC. In dat verband is het besluit juridisch bindend voor andere overheidsinstellingen en de marktdeelnemers ( 18 ) . 3.2.4. Het wederoplevingsplan (42) De Blauwdruk voor de aanpassing en wederopleving van de staalindustrie (2009) is een actieplan voor de staalindustrie. Met dit plan moet de internationale financiële crisis het hoofd worden geboden en het richt zich op de algemene beleidseisen van de Chinese overheid om de groei te handhaven. Met het plan wordt er bovendien naar gestreefd “de stabiele werking van de industrietak te garanderen” omdat hij “als een belangrijke industriële pijler van de nationale economie wordt beschouwd”. Het document voorziet in het volgende: — een verhoging van de financiële steun voor staalproducerende kernondernemingen; — een snellere aanpassing van de industriële structuur en bevordering van de industriële modernisering; — de ondersteuning van belangrijke ondernemingen die zich in het buitenland ontwikkelen, technische samenwerking en fusies en acquisities; — de verhoging van het exportkrediet voor metallurgische uitrusting. 3.2.5. Richtsnoeren voor de aanpassing van de industriële structuur (43) Volgens hoofdstuk VIII van de Richtsnoeren voor de aanpassing van de industriële structuur (2019) is de staalsector een aangemoedigde sector. 3.2.6. Algemene conclusies over de inmenging van de Chinese overheid in de staalsector (44) Rekening houdend met de bovengenoemde documenten en de bepalingen ervan, ten aanzien waarvan geen bewijs bestaat dat deze niet langer gelden, heeft de Commissie haar conclusie uit het oorspronkelijke onderzoek herhaald. Zij is nog steeds van oordeel dat de Chinese staalindustrie gedurende het tijdvak van het nieuwe onderzoek opnieuw een centrale/strategische industrietak is gebleken, waarvan de ontwikkeling door de Chinese overheid als strategische beleidsdoelstelling nog steeds actief wordt aangemoedigd en gestuurd. 3.3. Subsidies en subsidieprogramma’s die in het huidige nieuwe onderzoek in verband met het vervallen van de maatregelen zijn onderzocht (45) Vanwege het gebrek aan medewerking van de Chinese overheid en de Chinese producenten die vermeld worden in de overwegingen 27 en 30, besloot de Commissie te onderzoeken of er sprake was van voortzetting van subsidiëring, waarbij zij als volgt heeft gehandeld. In de eerste plaats heeft de Commissie onderzocht of de subsidies waartegen in het oorspronkelijke onderzoek compenserende maatregelen waren ingesteld, voordeel bleven verschaffen aan de sector warmgewalste platte staalproducten. Vervolgens is de Commissie nagegaan of deze sector voordeel heeft behaald uit de subsidies waartegen in het oorspronkelijke onderzoek geen compenserende maatregelen waren ingesteld (“bijkomende subsidies” of “nieuwe subsidies”), zoals aangevoerd in het verzoek. (46) Gezien de vaststelling dat er sprake was van voortzetting van subsidiëring wat betreft de meeste subsidies waartegen in het oorspronkelijke onderzoek compenserende maatregelen waren ingesteld, en gelet op een aantal bijkomende subsidies, heeft de Commissie besloten dat het niet nodig is om alle andere door de indiener van het verzoek aangevoerde subsidies te onderzoeken. (47) Na de mededeling van feiten en overwegingen stelde CISA dat bevindingen van eerdere antisubsidieonderzoeken niet eenvoudigweg kunnen worden overgenomen in het huidige onderzoek van de Commissie, omdat met dergelijke omdraaiingen van de bewijslast wordt afgeweken van het aanvaarde recht van verdediging van verweerders in dergelijke onderzoeken. Volgens CISA gebruikte de Commissie eerdere bevindingen van andere afzonderlijke en ongerelateerde onderzoeken om economische praktijken in de VRC af te schilderen als voorbeelden van subsidiëring. Met deze benadering wordt het bestaan van subsidiëring in verband met het onderzochte product echter niet bewezen. (48) De Commissie was van mening dat de indiener van het verzoek voldoende bewijs van het bestaan, het bedrag, de aard, het voordeel en de specificiteit had verstrekt, voor zover dat hem redelijkerwijs ter beschikking stond. De Commissie nam bovendien, gelet op het gebrek aan medewerking, in aanmerking dat in de recente EU-antisubsidieonderzoeken die betrekking hadden op dezelfde subsidieprogramma’s als die waarop het verzoek betrekking heeft, ook het voordeel, de specificiteit en de bedragen van de subsidies van dezelfde programma’s waren onderzocht. Deze eerdere bevindingen in verband met subsidiëring vormden, samen met de uitgebreide informatie in het verzoek die in de loop van het onderzoek door de Commissie werd bevestigd, beschikbare gegevens met betrekking tot de voortzetting van de subsidiëring overeenkomstig artikel 28 van de basisverordening. Het argument werd dus afgewezen. 3.4. Subsidies waartegen in het oorspronkelijke onderzoek compenserende maatregelen zijn ingesteld 3.4.1. Preferentiële leningen 3.4.1.1. Bevindingen van het oorspronkelijke onderzoek (49) In het oorspronkelijke onderzoek ( 19 ) heeft de Commissie vastgesteld dat staatsbanken overheidsinstellingen zijn, aangezien zij overheidsfuncties uitvoerden en daarmee overheidsgezag uitoefenden. (50) Het merendeel van de banken die de meewerkende producenten van het oorspronkelijke onderzoek leningen hebben verstrekt, waren staatsbanken. Uit de beschikbare informatie in het oorspronkelijke onderzoek is gebleken dat minstens 35 van de 45 gerapporteerde banken staatsbanken waren, waaronder de grootste handelsbanken in de VRC, zoals de Bank of China, de China Construction Bank en de Industrial and Commercial Bank of China. Verder bleek dat deze handelsbanken in staatseigendom een dominante positie in de markt innamen en in hun hoedanigheid van openbare instanties leningen hebben verstrekt tegen rentetarieven die onder de markttarieven lagen. Derhalve werd geconcludeerd dat de Chinese overheid een beleid voerde om preferentiële leningen te verstrekken aan de WPP-sector. (51) De Commissie stelde op basis van onder andere de artikelen 34 en 38 van de Wet inzake handelsbanken en de artikelen 17 en 18 van Besluit nr. 40 ook vast dat particuliere handelsbanken in de VRC in opdracht en op instructie van de Chinese overheid preferentiële leningen verstrekken aan de producenten in de zin van artikel 3, lid 1, punt a), iv), van de basisverordening. (52) Bijgevolg kwam de Commissie tot de conclusie: dat sprake was van een financiële bijdrage aan de WPP-producenten in de vorm van een rechtstreekse overdracht van middelen door de overheid in de zin van artikel 3, lid 1, punt a), i), van de basisverordening; en dat particuliere banken in opdracht en op instructie van de overheid financiële bijdragen aan deze producenten leveren in de zin van artikel 3, lid 1, punt a), iv), van de basisverordening. (53) Een voordeel overeenkomstig artikel 3, lid 2, en artikel 6, punt b), van de basisverordening bleek te bestaan in de mate waarin de staatsleningen werden toegekend tegen gunstiger voorwaarden dan de ontvanger feitelijk op de markt zou kunnen krijgen. Aangezien werd geconcludeerd dat leningen in de VRC die niet door de overheid worden verstrekt, geen geschikte marktbenchmark zijn (gezien het feit dat particuliere banken in opdracht en op instructie van de Chinese overheid handelen), werd een dergelijke benchmark vastgesteld met behulp van de standaardrentevoet van de People’s Bank of China. Om het normale marktrisico te weerspiegelen, werd deze rentevoet gecorrigeerd door een verhoging met de passende toeslag die werd verwacht voor obligaties die door ondernemingen worden uitgegeven met de rating voor obligaties die niet van beleggingskwaliteit zijn (BB-rating). (54) Dit subsidieprogramma bleek specifiek te zijn in de zin van artikel 4, lid 2, punt a), van de basisverordening, aangezien de staalsector tot de aangemoedigde categorie volgens Besluit nr. 40 behoorde en de verstrekking van leningen beperkt was tot uitsluitend de staalondernemingen die zich volledig aan het ontwikkelingsbeleid voor de ijzer- en staalindustrie hielden (Besluit nr. 35). (55) Bovendien bleek het programma specifiek te zijn in de zin van artikel 4, lid 2, punt b), van de basisverordening, aangezien bepaalde overheidsplannen en -documenten ook financiële steun aanmoedigden en verplicht stelden voor de staalindustrie in specifieke geografische gebieden van de VRC. (56) Het in het oorspronkelijke onderzoek geconstateerde subsidiepercentage voor de in de steekproef opgenomen producenten-exporteurs varieerde van 1,99 % tot 27,91 %. 3.4.1.2. Voortzetting van het subsidieprogramma (57) In het verzoek en de bijbehorende bijlagen ( 20 ) van de indiener van het verzoek werd bewijsmateriaal aangeleverd dat WPP-producenten uit de VRC nog steeds voordeel haalden uit door binnenlandse banken in de VRC verstrekte preferentiële leningen en rentetarieven die onder de markttarieven lagen. (58) De indiener van het verzoek heeft bewijsmateriaal aangeleverd met betrekking tot de aanzienlijke aanwezigheid en de voortdurende dominante positie van staatsbanken in de markt in de bankensector van de VRC. In punt 67 van het verzoek werden de belangrijkste staatsbanken genoemd die preferentiële leningen hebben verstrekt aan de WPP-producenten in de VRC. (59) Tot slot heeft de indiener van het verzoek aangegeven dat particuliere banken nog steeds in opdracht en op instructie van de Chinese overheid gesubsidieerde leningen verstrekken in de zin van artikel 3, lid 1, punt a), iv), van de basisverordening. De bevindingen van de Commissie in het oorspronkelijke onderzoek zijn dan ook nog steeds geldig. (60) Aangezien de Chinese overheid geen medewerking verleende, werden geen argumenten ontvangen die het door de indiener van het verzoek aangevoerde bewijsmateriaal in verband met de huidige situatie van het Chinese bankensysteem, zouden kunnen ontkrachten. (61) Bovendien werden de kritieke feiten voor de vaststelling van dit subsidieprogramma en de voortzetting ervan, namelijk de als overheidsinstellingen handelende staatsbanken, hun dominante positie in de bankensector en het handelen door particuliere banken in opdracht en op instructie van de overheid, bevestigd in het rapport over China ( 21 ) en door bevindingen van de meest recente onderzoeken naar banden ( 22 ) , elektrische fietsen ( 23 ) , OBS ( 24 ) , glasvezel ( 25 ) en aluminium foil ( 26 ) . 3.4.1.3. Voordeel (62) Aangezien de Chinese producenten geen medewerking verleenden, had de Commissie geen bedrijfsspecifieke informatie op basis waarvan zij het tijdens het tijdvak van het nieuwe onderzoek toegekende subsidiebedrag kon berekenen. Hoewel het subsidiebedrag in het tijdvak van het nieuwe onderzoek vanwege het gebrek aan medewerking niet precies kon worden vastgesteld, kon, op basis van het verzoek, de bevindingen van de eerdere onderzoeken als bedoeld in overweging 61 en bij gebrek aan enig bewijs van het tegendeel, worden geconcludeerd dat de Chinese WPP-producenten nog steeds subsidie ontvingen. 3.4.1.4. Specificiteit (63) Het betreffende subsidieprogramma was nog steeds specifiek in de zin van artikel 4, lid 2, punten a) en b), van de basisverordening, aangezien de in overweging 54 beschreven juridische situatie niet was veranderd en in het licht van het 14e vijfjarenplan voor de staalsector, waaruit bleek dat de staalindustrie een aangemoedigde bedrijfstak is. 3.4.1.5. Conclusie (64) De Commissie heeft zodoende geconcludeerd dat er voldoende bewijs bestaat dat de preferentiële lening als een tot compenserende maatregelen aanleiding gevende subsidie tijdens het tijdvak van het nieuwe onderzoek aanhield. 3.4.2. De verlening van grondgebruiksrechten voor een ontoereikende prijs 3.4.2.1. Bevindingen van het oorspronkelijke onderzoek (65) In het oorspronkelijke onderzoek ( 27 ) stelde de Commissie vast dat de verlening van grondgebruiksrechten door de Chinese overheid moet worden beschouwd als een subsidiemaatregel in de zin van artikel 3, lid 1, punt a), iii), en artikel 3, lid 2, van de basisverordening. Aangezien er in de VRC geen werkende markt is voor grond, verleent de Chinese overheid grondgebruiksrechten voor een ontoereikende prijs, waarmee de ontvangende ondernemingen een voordeel verkrijgen. Door het gebruik van een externe benchmark kon worden aangetoond dat het bedrag dat de WPP-producenten voor grondgebruiksrechten hebben betaald, ver onder de normale marktwaarde ligt. (66) De Commissie heeft ook vastgesteld dat de subsidie specifiek is in de zin van artikel 4, lid 2, punten a) en c), van de basisverordening, omdat de toegang tot industriegrond bij wet beperkt is tot ondernemingen die het industriebeleid van de staat eerbiedigen. Bovendien was er alleen voor bepaalde transacties een biedingsproces, werden prijzen vaak vastgesteld door de autoriteiten en zijn de overheidspraktijken op dit gebied onduidelijk en ondoorzichtig. (67) Door gebruik te maken van de benchmarkprijzen voor grond in Taiwan, werd het subsidiepercentage met betrekking tot deze maatregel in het oorspronkelijke onderzoek voor de in de steekproef opgenomen producenten vastgesteld in de orde van grootte van 1,20 % tot 7,63 %. 3.4.2.2. Voortzetting van het subsidieprogramma (68) In het verzoek en de bijbehorende bijlagen ( 28 ) van de indiener werd bewijsmateriaal geleverd dat WPP-producenten uit de VRC nog steeds voordeel haalden uit de grondgebruiksrechten die voor een ontoereikende prijs werden verleend. (69) De indiener van het verzoek heeft aangegeven dat de wet die deze aangelegenheid regelt, sinds het oorspronkelijke onderzoek niet is gewijzigd. Particulieren kunnen in de VRC geen grond bezitten. Volgens de Wet op het grondbeheer, en in het bijzonder artikel 2 van deze wet, is al het land in de VRC uiteindelijk nog steeds eigendom van de Chinese overheid, aangezien de grond toebehoort aan de hele Chinese bevolking. Volgens het eigendomsrecht (artikelen 45 tot en met 48) is grond in de VRC “collectief eigendom” of “staatseigendom”. Grond kan niet worden verkocht, maar grondgebruiksrechten kunnen wel bij publiek opbod, prijsopgave of veiling worden verleend. (70) De Chinese overheid en producenten hebben geen bewijs aangeleverd waaruit blijkt dat de WPP-sector niet langer voordeel heeft van grondgebruiksrechten die voor een ontoereikende prijs zijn verleend. (71) Op grond van de beschikbare informatie, waaronder het bewijs van het rapport over China ( 29 ) in dat verband en de bevindingen van de meest recente antisubsidieonderzoeken met betrekking tot de VRC naar banden ( 30 ) , elektrische fietsen ( 31 ) en optischevezelkabels ( 32 ) , heeft de Commissie geconcludeerd dat de voor grondgebruiksrechten betaalde prijzen nog steeds worden gesubsidieerd, omdat in het door de Chinese overheid opgelegde systeem geen marktbeginselen worden gevolgd. 3.4.2.3. Voordeel (72) Aangezien de Chinese overheid en de Chinese producenten geen medewerking verleenden, had de Commissie geen bedrijfsspecifieke informatie op basis waarvan zij het tijdens het tijdvak van het nieuwe onderzoek toegekende subsidiebedrag kon berekenen. Hoewel het subsidiebedrag vanwege het gebrek aan medewerking niet precies kon worden vastgesteld, kon, op basis van het verzoek, de bevindingen van de eerdere onderzoeken als bedoeld in overweging 71 en bij gebrek aan enig bewijs van het tegendeel, worden geconcludeerd dat de Chinese WPP-producenten nog steeds subsidie ontvingen. 3.4.2.4. Specificiteit (73) De subsidie is specifiek in de zin van artikel 4, lid 2, punten a) en c), van de basisverordening. Grondgebruiksrechten worden uitsluitend aan een beperkte groep ondernemingen verleend. Bovendien is de staalsector, die in het kader van Besluit nr. 40 van de Staatsraad tot de aangemoedigde categorie behoort, een van de sectoren die voordeel halen uit grondgebruiksrechten. 3.4.2.5. Conclusie (74) De Commissie heeft dienovereenkomstig geconcludeerd dat er voldoende bewijs bestaat dat de verlening van grondgebruiksrechten voor een ontoereikende prijs als een tot compenserende maatregelen aanleiding gevende subsidie tijdens het tijdvak van het nieuwe onderzoek aanhield. 3.4.3. Programma’s voor vrijstelling en vermindering van directe belastingen 3.4.3.1. Bevindingen van het oorspronkelijke onderzoek (75) In het oorspronkelijke onderzoek ( 33 ) stelde de Commissie vast dat WPP-producenten tot compenserende maatregelen aanleiding gevende subsidies ontvingen die samenhingen met preferentiële behandeling uit hoofde van programma’s en beleid met betrekking tot vennootschapsbelasting en andere directe belastingen. (76) Ten aanzien van drie programma’s — voorrechten inzake vennootschapsbelasting voor hulpbronproducten afkomstig van synergetisch gebruik, verrekening van vennootschapsbelasting voor uitgaven voor onderzoek en ontwikkeling en vrijstelling van de belasting op grondgebruik — baseerde de Commissie haar bevindingen betreffende de rechtsgrondslag, de toekenning, de aard van de subsidie en de specificiteit ervan op de gecontroleerde antwoorden op de vragenlijst en kon zij individuele subsidiepercentages voor de in de steekproef opgenomen ondernemingen berekenen. (77) De programma’s met betrekking tot vennootschapsbelasting en andere directe belastingen bleken een subsidie in de zin van artikel 3, lid 1, punt a), ii), en artikel 3, lid 2, van de basisverordening te zijn, in de vorm van gederfde inkomsten van de overheid, waardoor de ontvangende ondernemingen een voordeel wordt toegekend. (78) De subsidieregelingen bleken ook specifiek te zijn in de zin van artikel 4, lid 2, punt a), van de basisverordening, aangezien de wetgevingen op grond waarvan de subsidieverlenende autoriteit opereerde, zelf de toegang tot deze regelingen heeft beperkt tot bepaalde ondernemingen en sectoren die als aangemoedigde sectoren zijn ingedeeld, zoals de ondernemingen die tot de WPP-sector behoren. (79) Het in het oorspronkelijke onderzoek geconstateerde subsidiepercentage voor de in de steekproef opgenomen producenten-exporteurs varieerde van 0,00 % tot 0,66 %. 3.4.3.2. Voortzetting van het subsidieprogramma (80) In het verzoek om een nieuw onderzoek in verband met het vervallen van de maatregelen ( 34 ) verstrekte de indiener van het verzoek bewijsmateriaal ter zake dat veel Chinese WPP-producenten nog steeds voordeel halen uit verschillende programma’s voor voorrechten inzake vennootschapsbelasting waartegen in het oorspronkelijke onderzoek compenserende maatregelen waren ingesteld. De rechtsgrondslag van het programma voor voorrechten inzake vennootschapsbelasting wordt gevormd door artikel 28 van de wet op de vennootschapsbelasting en artikel 93 van de uitvoeringsregels voor de wet op de vennootschapsbelasting van de VRC. De indiener van het verzoek leverde bovendien bewijs met betrekking tot de subsidie ter verrekening van vennootschapsbelasting voor onderzoek en ontwikkeling, met een rechtsgrondslag in artikel 30, lid 1, van de wet op de vennootschapsbelasting, naast de uitvoeringsregels voor de wet op de vennootschapsbelasting van de VRC. (81) In het kader van de onderzoeken naar optischevezelkabels ( 35 ) en aluminium foil ( 36 ) werd bevestigd dat de regelingen nog steeds werden gebruikt en dat de aard hiervan niet was veranderd. (82) Aangezien de Chinese overheid geen medewerking verleende, werden geen argumenten ontvangen die het door de indiener van het verzoek aangevoerde bewijsmateriaal in verband met de voordelen die WPP-producenten nog steeds van programma’s en beleid met betrekking tot vennootschapsbelasting en andere directe belastingen hebben, zouden kunnen ontkrachten. (83) Deze regelingen moeten worden aangemerkt als subsidies in de zin van artikel 3, lid 1, punt a), ii), en artikel 3, lid 2, van de basisverordening, in de vorm van gederfde inkomsten van de overheid, waardoor de ontvangende ondernemingen een voordeel hebben verkregen. 3.4.3.3. Voordeel (84) Aangezien de Chinese overheid en de Chinese producenten geen medewerking verleenden, had de Commissie geen bedrijfsspecifieke informatie op basis waarvan zij het tijdens het tijdvak van het nieuwe onderzoek toegekende subsidiebedrag kon berekenen. Hoewel het subsidiebedrag vanwege het gebrek aan medewerking niet precies kon worden vastgesteld, kon, op basis van het verzoek, de bevindingen van eerdere onderzoeken als bedoeld in overweging 81 en bij gebrek aan enig bewijs van het tegendeel, worden geconcludeerd dat de Chinese WPP-producenten nog steeds subsidie ontvingen. 3.4.3.4. Specificiteit (85) De regelingen zijn specifiek in de zin van artikel 4, lid 2, punt a), van de basisverordening, aangezien de wetgevingen op grond waarvan de subsidieverlenende autoriteit opereerde, de toegang tot de regelingen hebben beperkt tot bepaalde ondernemingen en sectoren. 3.4.3.5. Conclusie (86) De Commissie concludeerde zodoende dat er voldoende bewijs bestaat dat een aantal van de programma’s met betrekking tot belastingen als tot compenserende maatregelen aanleiding gevende subsidies zijn blijven bestaan tijdens het tijdvak van het nieuwe onderzoek. 3.4.4. Beleid met betrekking tot indirecte belastingen en invoerrechten 3.4.4.1. Bevindingen van het oorspronkelijke onderzoek (87) In het oorspronkelijke onderzoek ( 37 ) stelde de Commissie vast dat WPP-producenten tot compenserende maatregelen aanleiding gevende subsidies ontvingen die samenhingen met preferentiële behandeling uit hoofde van twee programma’s met betrekking tot indirecte belastingen en invoerrechten: a) btw-vrijstellingen en kortingen op invoerrechten voor het gebruik van ingevoerde apparatuur en technologie; b) belastingvrijstellingen voor hervestiging op basis van beleid. (88) De programma’s inzake indirecte belastingen en invoerrechten bleken subsidies te zijn in de zin van artikel 3, lid 1, punt a), ii), en artikel 3, lid 2, van de basisverordening, in de vorm van gederfde inkomsten van de overheid, waardoor de ontvangende ondernemingen een voordeel hebben verkregen. (89) De subsidieregelingen bleken ook specifiek te zijn in de zin van artikel 4, lid 2, punt a), van de basisverordening, aangezien de wetgevingen op grond waarvan de subsidieverlenende autoriteit opereerde, de toegang tot de regelingen hebben beperkt tot bepaalde ondernemingen en sectoren. Bovendien kon de Commissie door het gebrek aan medewerking van de Chinese overheid niet concluderen of voor bepaalde regelingen objectieve toekenningscriteria bestonden, waardoor zij ook specifiek waren in de zin van artikel 4, lid 2, punt b), van de basisverordening. (90) Het in het oorspronkelijke onderzoek geconstateerde subsidiepercentage voor de producenten-exporteurs van de steekproef was 1,01 %. 3.4.4.2. Voortzetting van het subsidieprogramma (91) Het verzoek en de bevindingen van de meest recente antisubsidieonderzoeken van de Commissie met betrekking tot aangemoedigde sectoren in de VRC, zoals onderzoeken naar banden ( 38 ) , OBS ( 39 ) en aluminium foil ( 40 ) , bevestigden dat de regelingen nog steeds werden gebruikt en dat de aard hiervan niet was veranderd. (92) Aangezien de Chinese overheid en de Chinese WPP-producenten geen medewerking verleenden, werden geen argumenten ontvangen die het door de indiener van het verzoek aangevoerde bewijsmateriaal in verband met de voordelen die WPP-producenten nog steeds van programma’s en beleid met betrekking tot indirecte belastingen en invoerrechten hebben, zouden kunnen ontkrachten. (93) Deze regelingen moeten worden aangemerkt als subsidies in de zin van artikel 3, lid 1, punt a), ii), en artikel 3, lid 2, van de basisverordening, in de vorm van gederfde inkomsten van de overheid, waardoor de ontvangende ondernemingen een voordeel hebben verkregen. 3.4.4.3. Voordeel (94) Aangezien de Chinese overheid en de Chinese WPP-producenten geen medewerking verleenden, had de Commissie geen bedrijfsspecifieke informatie op basis waarvan zij het tijdens het tijdvak van het nieuwe onderzoek toegekende subsidiebedrag kon berekenen. Hoewel het subsidiebedrag vanwege het gebrek aan medewerking niet precies kon worden vastgesteld, kon, op basis van het verzoek, de bevindingen van eerdere onderzoeken als bedoeld in overweging 91 en bij gebrek aan enig bewijs van het tegendeel, worden geconcludeerd dat de WPP-producenten nog steeds subsidie ontvingen. 3.4.4.4. Specificiteit (95) De regelingen zijn specifiek in de zin van artikel 4, lid 2, punt a), van de basisverordening aangezien de toegang ertoe beperkt is tot bepaalde ondernemingen en sectoren. 3.4.4.5. Conclusie (96) De Commissie heeft zodoende geconcludeerd dat er voldoende bewijs bestaat dat de programma’s inzake indirecte belastingen en invoerrechten als tot compenserende maatregelen aanleiding gevende subsidies zijn blijven bestaan tijdens het tijdvak van het nieuwe onderzoek. 3.4.5. Programma’s voor schenkingen 3.4.5.1. Bevindingen van het oorspronkelijke onderzoek (97) In het oorspronkelijke onderzoek ( 41 ) concludeerde de Commissie dat alle in de steekproef opgenomen ondernemingen profiteerden van verschillende schenkingen voor milieubescherming en emissiereducties en van schenkingen in verband met O & O, technologische modernisering en innovatie. (98) In het oorspronkelijke onderzoek kon ook het bestaan worden bevestigd van een aantal ad-hocsubsidies die door overheidsinstanties op verschillende niveaus, dat wil zeggen lokaal, regionaal en nationaal, waren verleend aan bepaalde WPP-producenten. Voorbeelden van die schenkingen zijn octrooifondsen, fondsen en prijzen voor wetenschap en technologie, fondsen voor bedrijfsontwikkeling, schenkingen voor basisinfrastructuur, steunfondsen op gewestelijk of provinciaal niveau, fondsen voor de invoer van ijzererts, fondsen voor de verhuizing van ondernemingen, een speciaal fonds voor de invoering van buitenlandse geavanceerde technologie en lagere rente op leningen voor ingevoerde apparatuur. (99) Deze schenkingen en andere ad-hocsubsidies bleken subsidies te zijn in de zin van artikel 3, lid 1, punt a), i), en artikel 3, lid 2, van de basisverordening, namelijk een overdracht van middelen van de Chinese overheid in de vorm van steun aan de producenten van het betrokken product. (100) Zij bleken ook specifiek te zijn in de zin van artikel 4, lid 2, punt a), van de basisverordening, aangezien zij beperkt lijken te zijn tot bepaalde ondernemingen of specifieke projecten in specifieke regio’s en/of de staalindustrie, of in de zin van artikel 4, lid 2, punt b), aangezien de criteria om in aanmerking te komen en de werkelijke selectiecriteria voor ondernemingen niet transparant en niet objectief zijn en evenmin automatisch gelden. (101) Het in het oorspronkelijke onderzoek geconstateerde subsidiepercentage voor de in de steekproef opgenomen producenten-exporteurs varieerde van 0,09 % tot 1,45 %. 3.4.5.2. Voortzetting van de subsidieprogramma’s (102) In het verzoek om een nieuw onderzoek in verband met het vervallen van de maatregelen ( 42 ) leverde de indiener van het verzoek bewijsmateriaal aan ter zake dat veel WPP-producenten nog steeds voordeel halen uit programma’s voor schenkingen. (103) De bevindingen van de meest recente antisubsidieonderzoeken van de Commissie met betrekking tot aangemoedigde sectoren in de VRC, zoals onderzoeken naar OBS ( 43 ) en aluminium foil ( 44 ) , bevestigden dat de regelingen nog steeds werden gebruikt en dat de aard hiervan niet was veranderd. (104) De meeste schenkingen werden gedaan om specifieke projecten of activa te financieren, energiebesparing of milieubescherming te belonen en staalfabrieken te moderniseren. (105) De indiener van het verzoek leverde ook bewijs, op basis van een analyse van de jaarrekeningen van specifieke ondernemingen, dat ten minste twaalf WPP-producenten tussen 2018 en 2021 subsidies ontvingen. (106) Alle in het kader van het nieuwe onderzoek in verband met het vervallen van de maatregelen geanalyseerde schenkingen en andere ad-hocsubsidies waren een subsidie in de zin van artikel 3, lid 1, punt a), i), van de basisverordening, in de vorm van een rechtstreekse overdracht van middelen wat betreft de schenkingen en vergelijkbare overdrachten van hulpbronnen. (107) Aangezien de Chinese overheid en de WPP-producenten geen medewerking verleenden, werden geen argumenten ontvangen die het door de indiener van het verzoek aangevoerde bewijsmateriaal in verband met de voordelen die WPP-producenten nog steeds van schenkingen en ad-hocsubsidies hebben, zouden kunnen ontkrachten. 3.4.5.3. Voordeel (108) Aangezien de Chinese overheid en de Chinese producenten geen medewerking verleenden, had de Commissie geen bedrijfsspecifieke informatie op basis waarvan zij het tijdens het tijdvak van het nieuwe onderzoek toegekende subsidiebedrag kon berekenen. Hoewel het subsidiebedrag vanwege het gebrek aan medewerking niet precies kon worden vastgesteld, kon, op basis van het verzoek, de bevindingen van de eerdere onderzoeken als bedoeld in overweging 103 en bij gebrek aan enig bewijs van het tegendeel, worden geconcludeerd dat de WPP-producenten nog steeds subsidie ontvingen. 3.4.5.4. Specificiteit (109) Deze subsidies werden rechtens of in feite als specifiek beschouwd in de zin van artikel 4, lid 2, van de basisverordening. Bij gebrek aan medewerking van de Chinese overheid en Chinese WPP-producenten worden zij geacht te zijn verstrekt aan een beperkt aantal WPP-producenten en/of vanwege de manier waarop de discretionaire beslissingsbevoegdheid van de subsidieverlenende autoriteiten is uitgeoefend in verband met de toekenning van de subsidies. 3.4.5.5. Conclusie (110) De Commissie heeft zodoende geconcludeerd dat er voldoende bewijs bestaat dat de producenten tot compenserende maatregelen aanleiding gevende schenkingen zijn blijven ontvangen tijdens het tijdvak van het nieuwe onderzoek. 3.5. Bijkomende subsidies 3.5.1. Schuld-voor-aandelenswaps 3.5.1.1. Inleiding (111) Het verzoek om een nieuw onderzoek in verband met het vervallen van de maatregelen ( 45 ) bevatte uitgebreid bewijs dat verschillende Chinese WPP-producenten betrokken waren bij de tweede generatie van de schuld-voor-aandeleninstrumenten die van 2016 tot en met 2019 werden uitgevoerd, voor een totale gecombineerde schuld van 237 miljard CNY. Er wordt gesteld dat uitstaande schulden van staalproducenten in staatseigendom bij handelsbanken in staatseigendom werden kwijtgescholden in ruil voor aandelen, via de betrokkenheid van verschillende soorten uitvoeringsagentschappen die niet-bancaire financiële instellingen zijn die onder de bevoegdheid van de Chinese regelgevende commissie voor het bank- en verzekeringswezen vallen. De meest voorkomende vorm van uitvoeringsagentschappen voor schuld-voor-aandelenswaps zijn bedrijven die investeringen in financiële activa doen, welke bedrijven spin-offbedrijven zijn van banken of verzekeraars. In het verzoek werd voorts gesteld dat uitvoeringsagentschappen specifiek waren opgericht om van enorme onrendabele leningen in belangrijke sectoren, waaronder de staalsector, af te komen en om schulden van staatsondernemingen te herstructureren, onder meer door middel van schuld-voor-aandelenswaps. (112) Aangezien de Chinese overheid heeft verzuimd om informatie over dit programma te verstrekken, heeft de Commissie haar bevindingen over dit programma gebaseerd op de informatie uit het verzoek en de informatie uit het antisubsidieonderzoek dat de Commissie verrichte met betrekking tot de staalsector in de VRC, dat wil zeggen in verband met OBS ( 46 ) . (113) Zoals onderzocht in overweging 91, heeft de Commissie vastgesteld dat WPP een aangemoedigde sector is. In afdeling 3.4.1. stelde zij vast dat WPP-producenten voordeel halen uit preferentiële financiering dankzij het beleid dat de Chinese overheid voert om preferentiële leningen te verstrekken aan de WPP-sector via staatsbanken en het feit dat ook particuliere banken in opdracht en op instructie van de Chinese overheid dergelijke preferentiële leningen verstrekken aan WPP-producenten. De Commissie heeft bovendien vastgesteld dat de Chinese overheid een volledig ecosysteem voor regelgeving rond het concept van schuld-voor-aandelenswaps heeft opgebouwd dat een steeds groter aantal en een verscheidenheid aan crediteuren, doelondernemingen, uitvoeringsagentschappen, beleggers, dienstenplatforms en toezichtsinstanties beslaat. Hoewel de marktoriëntatie van dit systeem in de documenten van de Chinese overheid steeds weer wordt benadrukt, worden deelnemers er ook aan herinnerd dat wordt verwacht dat zij het algemeen belang dienen en de nationale doelstellingen van het economisch beleid bevorderen. (114) Volgens het document “Leidende adviezen voor regulering van de vermogensbeheeractiviteiten van financiële instellingen”, waarnaar in het verzoek wordt verwezen, worden financiële instellingen aangemoedigd om middelen te werven door middel van de afgifte van vermogensbeheerproducten, om te investeren in gebieden die voldoen aan de eisen van nationale strategieën en het industriebeleid en de eisen van het nationale beleid voor de structurele hervorming van de aanbodzijde na te leven onder de premisse van naleving van wet- en regelgeving en zakelijke levensvatbaarheid. De financiële instellingen worden daarnaast aangemoedigd om middelen te werven door middel van de afgifte van vermogensbeheerproducten ter ondersteuning van de transformatie van de economische structuur en van marktgeoriënteerde, gelegaliseerde schuld-voor-aandelenswaps en ter beperking van schulden van ondernemingen. (115) In het verzoek werd bovendien verwezen naar “Adviezen voor het oplossen van de overcapaciteit in de staalindustrie en het realiseren van herstel”, waarin de noodzaak werd benadrukt om de financiële steun voor staalondernemingen te verhogen en investeringskapitaal aan te trekken uit andere bronnen dan de staatsbegroting en financiële instellingen, zoals vermogensbeheerproducten, pensioenfondsen enz. In dit document wordt er bovendien op aangedrongen om marktgebaseerde benaderingen te ontwikkelen voor de afhandeling van schulden van ondernemingen en banken te ondersteunen bij het afstoten van slechte schulden, door lastige leningposities over te dragen aan vermogensbeheerondernemingen. (116) In “Adviezen voor het ondersteunen van de staal- en kolenindustrie bij het oplossen van overcapaciteit en het realiseren van herstel”, die in 2016 werden gepubliceerd door de People’s Bank of China en de regelgevende commissies die toezicht houden op de bank-, verzekerings- en effectensector, worden instructies gegeven voor het helpen van de sectoren staal en kolen bij het oplossen van problemen in verband met overcapaciteit en insolventie. Dit wordt gerealiseerd aan de hand van een leidende rol van ondernemingen die financiële diensten aanbieden, die de sectoren kolen en staal in staat zouden stellen hun financiële, technologische en milieuprestaties te verbeteren. Ondernemingen die het nationale industriebeleid naleven en kunnen voldoen aan verschillende onduidelijk gedefinieerde voorwaarden met betrekking tot reorganisatie, solventie en milieubescherming, kunnen bovendien profiteren van een aanpassing van de krediettermijnen. (117) Het verzoek om een nieuw onderzoek in verband met het vervallen van de maatregelen bevat informatie over de instelling van een systeem van gezamenlijke conferenties onder leiding van de Staatsraad voor het evalueren en goedkeuren van regelgevings- en steunbeleid, met inbegrip van de uitvoering van een nieuwe ronde van schuld-voor-aandelenswaps. Binnen dit systeem werden tegelijkertijd gezamenlijke strafmechanismen uitgewerkt om sancties op te leggen bij schendingen van de regels. De gezamenlijke conferentie heeft er bovendien om verzocht dat schuld-voor-aandelenswaps ten goede komen aan ondernemingen en sectoren die van groot belang zijn voor de economische transformatie en de nationale veiligheid. (118) Tijdens de financiële werkconferentie van het Centraal Comité van de Communistische Partij van China in 2017 bevestigde secretaris-generaal Xi Jinping vroegere standpunten dat financiële instellingen hun rol in de eerste plaats moeten begrijpen als het dienen van de reële economie en alles in het werk moeten stellen om de zwakke punten ervan te versterken. In zijn verklaring ging hij in op de plicht van de financiële sector om de reële economie te dienen door deze te beschermen tegen financiële risico’s. Door dit te doen moet de financiële sector de efficiëntie en kwaliteit van de diensten verbeteren en meer middelen beschikbaar stellen voor belangrijke en zwakke gebieden van de economische en sociale ontwikkeling. Daarnaast is de overheid bezig met de schuldafbouw van de economie, door nadrukkelijk te kiezen voor een voorzichtig monetair beleid en prioriteit te verlenen aan het afbouwen van schulden van staatsondernemingen. (119) Tijdens de vergadering van het Permanent Comité van de Chinese Staatsraad in 2017 kreeg de schuldafbouw van staatsondernemingen een centrale plek in het kader van de algemene taak van schuldafbouw in het bedrijfsleven. Het Permanent Comité stelde voor relevante fiscale steunmaatregelen te ontwikkelen voor staatsactiva in de sectoren kolen en staal met een te hoge schuld. Het besprak ook het vaststellen van een aanvullend mechanisme van de staat voor kapitaal en het beschikbaar stellen van het kapitaal dat nodig is voor de transformatie en modernisering. (120) In het licht van bovenstaande concludeerde de Commissie dat schuld-voor-aandelenswaps een financiële bijdrage zijn in de vorm van kapitaalinjectie en/of leningen in de zin van artikel 3, lid 1, punt a), i), van de basisverordening, of in de vorm van inkomsten die worden gederfd door kwijtgescholden of niet-terugbetaalde schuld in de zin van artikel 3, lid 1, punt a), ii). Deze financiële bijdrage werd door de overheid verstrekt via overheidsinstellingen die bij deze transacties betrokken waren, dat wil zeggen de vier uitvoeringsagentschappen en diverse handelsbanken in staatseigendom. Bij gebrek aan medewerking van de Chinese overheid tijdens het nieuwe onderzoek in verband met het vervallen van de maatregelen heeft de Commissie geconcludeerd dat het bewijs in het dossier voldoende heeft aangetoond dat uitvoeringsagentschappen overheidsinstellingen zijn, omdat ze specifiek waren opgericht door de Chinese overheid om van enorme onrendabele leningen af te komen in belangrijke sectoren, met inbegrip van de staalsector, en om de schulden van staatsondernemingen te herstructureren. Dientengevolge werd ervan uitgegaan dat hun gedrag overeenkwam met de uitoefening van overheidsgezag. (121) Daarnaast bevatte het verzoek bewijsmateriaal ter zake dat de kwijtscheldingen van het hoge schuldbedrag niet werden ingegeven door normale commerciële overwegingen, aangezien de Chinese overheid niet heeft beoordeeld of een normale particuliere investeerder deze schuld-voor-aandelenswaps zou hebben uitgevoerd in de verwachting dat dit in de loop van de tijd een redelijk rendement zou opleveren. Het verzoek bevatte informatie dat de Chinese overheid enorme schuldbedragen inwisselde voor aandelen met als doel de verhouding schulden/eigen vermogen van WPP-producenten te verlagen om hun concurrentievermogen te vergroten, zonder de commerciële afwegingen die een particuliere investeerder zou maken. Na een zorgvuldige analyse van de in het verzoek verstrekte informatie en bij gebrek aan andere informatie kwam de Commissie tot de conclusie dat deze maatregelen bijgevolg een voordeel toekenden in de zin van artikel 6, punt a), van de basisverordening. 3.5.1.2. Voordeel (122) Schuld-voor-aandelenswaps zijn een financiële bijdrage in de vorm van kapitaalinjectie en/of leningen in de zin van artikel 3, lid 1, punt a), i), van de basisverordening, of in de vorm van inkomsten die worden gederfd door kwijtgescholden of niet-terugbetaalde schuld in de zin van artikel 3, lid 1, punt a), ii), van de basisverordening. (123) Bij gebrek aan medewerking van de Chinese overheid en Chinese producenten van WPP tijdens dit nieuwe onderzoek, kwam de Commissie, na een zorgvuldige analyse van de in het verzoek verstrekte informatie en bij gebrek aan andere informatie, tot de conclusie dat deze maatregelen bijgevolg een voordeel toekenden in de zin van artikel 6, punt a), van de basisverordening. 3.5.1.3. Specificiteit (124) De subsidie was specifiek in de zin van artikel 4, lid 2, punt b), van de basisverordening, aangezien er geen objectieve criteria bestonden om de subsidies te verstrekken en er geen duidelijkheid bestond over de omstandigheden waaronder WPP-producenten al dan niet bij dit programma betrokken waren. De swaps waren ook specifiek in de zin van artikel 4, lid 2, punt c), van de basisverordening, gezien de grote beoordelingsruimte die de overheidsinstellingen hadden om subsidies te verlenen en aangezien alleen bepaalde sectoren voordeel hebben gehad van de subsidie, bijvoorbeeld sectoren die te maken hadden met overcapaciteit. 3.5.1.4. Conclusie (125) De Commissie heeft zodoende geconcludeerd dat er voldoende bewijs bestaat dat WPP-producenten in de VRC profiteerden van de schuld-voor-aandelenswaps als een tot compenserende maatregelen aanleiding gevende subsidie tijdens het tijdvak van het nieuwe onderzoek, in de vorm van financiële bijstand om de schuld van bedrijven met een zware schuldenlast te verlagen. 3.6. Algemene conclusie betreffende de voortzetting van subsidiëring (126) In het licht van bovenstaande is de Commissie tot de conclusie gekomen dat de WPP-producenten in de VRC tijdens het tijdvak van het nieuwe onderzoek voordeel zijn blijven halen uit tot compenserende maatregelen aanleiding gevende subsidies. 4. ONTWIKKELING VAN DE INVOER INDIEN DE MAATREGELEN WORDEN INGETROKKEN (127) Na te hebben vastgesteld dat in het tijdvak van het nieuwe onderzoek sprake was van subsidiëring, is de Commissie nagegaan hoe waarschijnlijk voortzetting van de invoer met subsidiëring uit het betrokken land is indien de maatregelen zouden worden ingetrokken. De volgende bijkomende elementen zijn onderzocht: de productiecapaciteit en reservecapaciteit in de VRC en de aantrekkelijkheid van de markt van de Unie. 4.1. Productiecapaciteit en reservecapaciteit in de VRC (128) Bij gebrek aan medewerking van de producenten in de VRC heeft de Commissie haar bevindingen met betrekking tot de capaciteit van de andere producenten gebaseerd op de beschikbare gegevens en de informatie van het verzoek om een nieuw onderzoek in verband met het vervallen van de maatregelen, alsook op andere beschikbare bronnen. (129) In 2020 was de VRC goed voor 56,5 % van de wereldwijde productie van ruwstaal, ten opzichte van 53,3 % in 2019 ( 47 ) . In september 2020, werd in een verklaring bij de 88e zitting van de Staalcommissie van de OESO opgemerkt dat “de productie en voorraden in China ondanks de negatieve mondiale vraagschok aanzienlijk zijn toegenomen ten opzichte van de niveaus van een jaar eerder”. De Staalcommissie wees daarnaast op “zorgen met betrekking tot de afwijking van de mondiale trend in China, waar de staalproductie in de eerste zes maanden van 2020 recordhoeveelheden bereikte en waar de voorraden historisch groot zijn geworden. Deze ontwikkelingen veroorzaken een risico op overaanbod in China, waardoor de mondiale onevenwichtigheden als gevolg van de vraagschokken in verband met COVID-19 worden verergerd.” De trend van een steeds verdergaande uitbreiding van de productiecapaciteit voor staal in de VRC is verder bevorderd door een “grote versoepeling van de kredietvoorwaarden” in combinatie met toenemende investeringen van grote staalproducenten, terwijl kleinere spelers nog steeds buiten het systeem voor capaciteitscontrole vallen. In een verslag van de OESO van februari 2021 werd bovendien gewezen op een toenemende overcapaciteit voor de staalproductie in de wereld, die met name wordt veroorzaakt door Aziatische landen, waaronder de VRC ( 48 ) . (130) De Chinese overheid heeft ambitieuze plannen voor haar staalsector ( 49 ) , waarbij zij ernaar streeft verouderde fabrieken en bedrijven met onvoldoende concurrentiekracht en buitensporige kosten te sluiten, terwijl zij de nadruk legt op het stimuleren en bevorderen van staalproducenten die het beleid en de prioriteiten van de overheid naleven. Op deze manier wil zij de sector saneren, leidende spelers versterken en slechte presteerders en diegenen die de prioriteiten van de overheid niet naleven of zich hieraan aanpassen, kwijtraken. Het doel hiervan is het vormen van “een nieuwe generatie marktleiders”. Dit wordt gerealiseerd door middel van beleid zoals het systeem voor capaciteitsruil en schuld-voor-aandelenswaps, die een aanzienlijke controle van de staat op de activiteiten van afzonderlijke bedrijven mogelijk maken. Het onderliggende doel hiervan is het uitbreiden van de capaciteiten van “geselecteerde” actoren, die goed presterende producenten zijn die handelen in overeenstemming met de huidige doelstellingen van de overheid voor de staalsector. (131) De totale Chinese capaciteit voor bepaalde warmgewalste platte producten van ijzer, van niet-gelegeerd staal of van ander gelegeerd staal werd in het verzoek om een nieuw onderzoek in verband met het vervallen van de maatregelen geschat op meer dan 345 miljoen ton, terwijl de productie en het verbruik in de VRC in 2020 werden geschat op 314 miljoen ton. Op basis hiervan werd de reservecapaciteit in de VRC in 2020 geschat op 31 miljoen ton, wat indicatief is voor de reservecapaciteit in het tijdvak van het nieuwe onderzoek en bijna gelijk is aan het totale verbruik op de vrije markt in de Unie (ongeveer 35 miljoen ton) in het tijdvak van het nieuwe onderzoek. (132) De vertraging van de Chinese vraag naar staal in het begin van 2021 is en zal een belangrijke drijvende kracht achter een toenemende uitvoer zijn. Het hieruit voortvloeiende onevenwicht tussen de capaciteit en de vraag zal de druk op producenten om te exporteren waarschijnlijk doen toenemen. De VRC heeft een te hoge capaciteit in vergelijking met de daadwerkelijke behoeften van de Chinese economie. (133) Op grond hiervan is het waarschijnlijk dat de Chinese producenten bij het vervallen van de maatregelen hun reservecapaciteit in grote hoeveelheden naar de markt van de Unie zullen verleggen en tegen gesubsidieerde prijzen gaan verkopen. 4.2. Aantrekkelijkheid van de markt van de Unie (134) De markt van de Unie behoort tot de grootste mondiale markten voor bepaalde warmgewalste platte staalproducten. De Chinese markt kan het overschot aan staalcapaciteit niet opnemen en grote markten van derde landen zijn gesloten voor de uitvoer uit de VRC, omdat zij antidumping-, vrijwarings- of andere beschermende maatregelen tegen de VRC hebben ingesteld ( 50 ) . Daarnaast liggen de prijsniveaus in de Unie (de gemiddelde door de bedrijfstak van de Unie gevraagde prijs was in het tijdvak van het nieuwe onderzoek 734 EUR/ton) boven de gemiddelde prijs die door Chinese producenten-exporteurs voor de rest van de wereld in rekening wordt gebracht (714 EUR/ton op cif-niveau). Omdat, zoals uiteengezet in overweging 206, WPP een zeer prijsgevoelig basisproduct is, zouden de Chinese exporteurs uitstekende redenen hebben om naar de Unie te exporteren indien de maatregelen vervallen. (135) De indiener voerde in zijn verzoek aan dat de vrijwaringsmaatregelen van de Unie ten aanzien van staal alleen, die op het onderzochte product van toepassing zijn, niet zouden volstaan om de markt van de Unie te beschermen tegen invoer in aanzienlijke hoeveelheden tegen gesubsidieerde prijzen. Aangezien de VRC geen landspecifiek contingent voor het onderzochte product heeft ontvangen, hebben de Chinese producenten toegang tot een groot aantal residuele contingenten op basis waarvan zij hun uitvoer naar de markt van de Unie zouden kunnen verleggen indien de compenserende maatregelen zouden komen te vervallen. Als de compenserende maatregelen zouden worden ingetrokken, zou de Chinese uitvoer dan ook waarschijnlijk aanzienlijk toenemen binnen het residuele contingent en dus de markt van de Unie overspoelen voordat in het kader van de vrijwaringsmaatregel een douanerecht buiten het contingent van toepassing zou worden. 4.3. Conclusie betreffende de waarschijnlijkheid van voortzetting van subsidiëring (136) Op basis van de beschikbare gegevens heeft de Commissie geconcludeerd dat er voldoende bewijs is dat de subsidiëring van de WPP-sector in de VRC tijdens het tijdvak van het nieuwe onderzoek werd voortgezet en ook in de toekomst waarschijnlijk zal worden voortgezet. Er was geen bewijs dat de subsidies en subsidieprogramma’s in de nabije toekomst zullen worden stopgezet. (137) Door de subsidiëring van de WPP-sector konden de Chinese producenten hun productiecapaciteit op een niveau houden dat ver boven de binnenlandse vraag lag en mogelijk het totale verbruik in de Unie dekken. (138) Daarom heeft de Commissie vastgesteld dat intrekking van de compenserende maatregelen waarschijnlijk zou leiden tot een omleiding van de invoer met subsidiëring van aanzienlijke hoeveelheden van het onderzochte product naar de markt van de Unie. De Chinese overheid biedt nog steeds verschillende subsidieprogramma’s aan de WPP-sector aan en de Commissie heeft vastgesteld dat de WPP-sector tijdens het tijdvak van het nieuwe onderzoek uit een aantal ervan voordeel heeft gehaald. 5. SCHADE 5.1. Omschrijving van de bedrijfstak van de Unie en productie in de Unie (139) Het soortgelijke product werd in de beoordelingsperiode door 21 producenten in de Unie vervaardigd. Zij vormen de “bedrijfstak van de Unie” in de zin van artikel 9, lid 1, van de basisverordening. (140) De totale productie in de Unie van het onderzochte product in het tijdvak van het nieuwe onderzoek werd vastgesteld op ongeveer 70 miljoen ton. De Commissie heeft het cijfer vastgesteld op basis van alle beschikbare informatie met betrekking tot de bedrijfstak van de Unie, zoals het verzoek om een nieuw onderzoek in verband met het vervallen van de maatregelen, de geverifieerde antwoorden op de vragenlijst en de antwoorden op de macrovragenlijst zoals ingediend door Eurofer. Zoals in overweging 13 is vermeld, vertegenwoordigden de in de steekproef opgenomen producenten in de Unie samen 29 % van de totale productie van het soortgelijke product in de Unie in het tijdvak van het nieuwe onderzoek. 5.2. Verbruik in de EU (141) Het onderzochte betrokken product wordt beschouwd als basismateriaal voor de productie van verschillende downstreamproducten met een toegevoegde waarde, te beginnen met koudgewalste producten. Aangezien de bedrijfstak van de Unie voornamelijk verticaal geïntegreerd is en zowel het onderzochte product als downstreamproducten produceert, zijn de markt voor intern gebruik en de vrije markt, indien passend, afzonderlijk geanalyseerd. (142) Het onderscheid tussen de markt voor intern gebruik en de vrije markt is relevant voor de analyse van de schade, omdat de voor de markt voor intern gebruik bestemde producten niet rechtstreeks concurreren met de invoer en aan de verrekenprijzen, indien van toepassing, binnen de groepen een uiteenlopend prijsbeleid ten grondslag ligt. De productie voor de verkoop op de vrije markt daarentegen concurreert rechtstreeks met het ingevoerde betrokken product, en de prijzen worden vastgesteld op grond van de marktomstandigheden. (143) Om een zo volledig mogelijk beeld van de bedrijfstak van de Unie te verkrijgen, verzamelde de Commissie gegevens over de volledige activiteit in verband met het soortgelijke product en bepaalde zij of de productie voor de markt voor intern gebruik dan wel voor de vrije markt bestemd was. De Commissie stelde vast dat rond 60 % van de totale productie in de Unie van het soortgelijke product in het tijdvak van het nieuwe onderzoek bestemd was voor de markt voor intern gebruik. (144) De Commissie stelde het verbruik op de vrije markt van de Unie vast op basis van a) de verkoop op de markt van de Unie van alle bekende producenten in de Unie, zoals vermeld in het antwoord van Eurofer op de macrovragenlijst, en b) de invoer in de Unie uit alle derde landen, zoals gerapporteerd door Eurostat. Het verbruik op de markt voor intern gebruik in de Unie werd vastgesteld op basis van het interne gebruik en de interne verkopen op de markt van de Unie van alle bekende producenten in de Unie, zoals vermeld in het antwoord van Eurofer op de macrovragenlijst. (145) Het verbruik in de Unie heeft zich als volgt ontwikkeld: Tabel 1 Verbruik in de Unie (x 1 000 ton) 2018 2019 2020 Tijdvak van het nieuwe onderzoek Verbruik op de vrije markt 34 533 32 411 27 899 34 869 Index 100 94 81 101 Intern verbruik 45 289 42 011 36 989 40 424 Index 100 93 82 89 Totaal verbruik in de Unie 79 822 74 422 64 888 75 293 Index 100 93 81 94 Bron: Eurostat, antwoord op de macrovragenlijst van Eurofer. (146) Het totale verbruik in de Unie nam in 2019 met 7 % af en daalde in 2020 sterk met nog eens 12 % als gevolg van een inzinking van de vraag door de COVID-19-pandemie. Op deze daling volgde echter een goed herstel dankzij een oplopende vraag naar staal in het tijdvak van het nieuwe onderzoek, maar de vraag lag nog steeds 6 % onder het niveau van 2018. (147) Het verbruik op de vrije markt maakte een ontwikkeling door die vergelijkbaar was met die van het totale verbruik in de Unie. Dit verbruik nam tot 2020 sterk af met 19 % en herstelde zich in het tijdvak van het nieuwe onderzoek sterk tot een niveau dat zelfs 1 % boven het niveau van 2018 lag. (148) De trend voor het verbruik op de markt voor intern gebruik was bijna gelijk aan de trend voor het totale verbruik in de Unie, met een sterke afname tot 2020 van 18 %, gevolgd door een herstel tot echter slechts 89 % van het niveau van 2018. (149) In totaal nam het totale verbruik in de Unie in de beoordelingsperiode met 6 % af. 5.3. Invoer uit het betrokken land 5.3.1. Volume en marktaandeel van de invoer uit het betrokken land (150) De Commissie heeft de omvang van de invoer vastgesteld op basis van gegevens van Eurostat. Het marktaandeel van de invoer werd vastgesteld door het invoervolume te vergelijken met het verbruik op de vrije markt van de Unie, zoals vermeld in tabel 2. (151) De invoer in de Unie uit het betrokken land heeft zich als volgt ontwikkeld: Tabel 2 Invoervolume (x 1 000 ton), marktaandeel en prijzen (EUR/ton) 2018 2019 2020 Tijdvak van het nieuwe onderzoek Omvang van de invoer uit de VRC 1,7 0,5 0,3 28,7 Marktaandeel 0,0  % 0,0  % 0,0  % 0,1  % Prijzen van invoer uit de VRC 1 674 3 177 2 482 664 Index 100 190 148 40 Bron: Eurostat, antwoord van Eurofer op de macrovragenlijst. (152) Na het instellen van de maatregelen in 2017 nam de invoer uit de VRC af tot een onbeduidend niveau, met een te verwaarlozen marktaandeel van 0,002 % in 2018. Van 2018 tot en met 2020 nam de invoer nog verder af. In het tijdvak van het nieuwe onderzoek bereikte de invoer uit de VRC in april 2021 echter een hoogtepunt in vergelijking met de lage niveaus in de voorgaande drie jaar. Het marktaandeel bleef met 0,1 % echter zeer beperkt. (153) De Chinese invoerprijzen, zoals gerapporteerd in Eurostat, waren tijdens 2018, 2019 en 2020 buitengewoon hoog, maar daalden in het tijdvak van het nieuwe onderzoek sterk. De bijzonder hoge invoerprijzen van 2018 tot en met 2020 hielden waarschijnlijk verband met het feit dat de VRC een te verwaarlozen volume naar de Unie exporteerde, dat niet betrouwbaar kan worden geacht. (154) De Commissie was van oordeel dat de Chinese invoerprijzen, zoals gerapporteerd in Eurostat voor de beoordelingsperiode, vanwege het zeer beperkte volume van de invoer uit de VRC tijdens die periode niet representatief waren voor gemiddelde WPP-prijzen en dat deze niet konden worden gebruikt om tot betekenisvolle of relevante conclusies te komen. (155) De invoer van het onderzochte product uit andere derde landen heeft zich als volgt ontwikkeld: Tabel 3 Invoer uit derde landen Land 2018 2019 2020 Tijdvak van het nieuwe onderzoek Totaal van alle derde landen behalve de VRC Volume (x 1 000  ton) 7 997 7 225 5 879 9 635 Index 100 90 74 120 Marktaandeel 23  % 22  % 21  % 28  % Gemiddelde prijs (EUR/ton) 532 482 428 765 Index 100 90 80 144 Bron: Eurostat. (156) De totale invoer van het onderzochte product uit andere derde landen dan het betrokken land nam tussen 2018 en 2020 met 26 % af en nam in 2021 sterk toe tot een marktaandeel van 28 %, 20 % boven het niveau van 2018. In totaal voert de Unie WPP in uit meer dan veertig landen wereldwijd. De vijf grootste exporteurs van WPP naar de EU in het tijdvak van het nieuwe onderzoek waren Rusland, India, Turkije, Egypte en Taiwan, die goed waren voor 18 % van de vrije markt in de Unie en 65 % van de totale invoer van WPP. Rusland was de grootste exporteur, met een marktaandeel van 5,8 %, terwijl de andere vier landen een marktaandeel van tussen de respectievelijk 2 % en 4 % hadden. Geen ander land heeft een marktaandeel van meer dan 2 %. Ten aanzien van de invoer uit Rusland ( 51 ) en Turkije ( 52 ) , die tot de grootste exporteurs behoren, gelden momenteel antidumpingmaatregelen. 5.4. Economische situatie van de bedrijfstak van de Unie 5.4.1. Algemene opmerkingen (157) Overeenkomstig artikel 8, lid 4, van de basisverordening omvatte het onderzoek naar de gevolgen van de invoer met subsidiëring voor de bedrijfstak van de Unie een beoordeling van alle economische factoren die tijdens de beoordelingsperiode van invloed waren op de situatie van de bedrijfstak van de Unie. (158) Voor de schadevaststelling maakte de Commissie onderscheid tussen macro-economische en micro-economische schade-indicatoren. De Commissie heeft de macro-economische indicatoren beoordeeld op basis van gegevens die door de indiener van het verzoek voor alle producenten in de Unie waren verstrekt. De Commissie heeft de micro-economische indicatoren beoordeeld op basis van de gegevens die de in de steekproef opgenomen producenten in de Unie in de antwoorden op de vragenlijst hadden verstrekt. Beide gegevensreeksen werden representatief bevonden voor de economische situatie van de bedrijfstak van de Unie. (159) De macro-economische indicatoren zijn: productie, productiecapaciteit, bezettingsgraad, verkoopvolume, marktaandeel, werkgelegenheid, productiviteit, hoogte van het bedrag van de tot compenserende maatregelen aanleiding gevende subsidies en herstel van eerdere subsidiëring. (160) De micro-economische indicatoren zijn: gemiddelde eenheidsprijzen, kosten per eenheid, loonkosten, voorraden, winstgevendheid, kasstroom, investeringen, rendement van investeringen en vermogen om kapitaal aan te trekken. (161) Zoals uiteengezet in de overwegingen 143 en 144, verzamelde de Commissie, om een zo volledig mogelijk beeld van de bedrijfstak van de Unie te verkrijgen, gegevens over de volledige productie van het betrokken product en bepaalde zij of de productie voor de markt voor intern gebruik dan wel voor de vrije markt bestemd was. Waar relevant en mogelijk analyseerde de Commissie de schade-indicatoren in verband met de vrije markt en de markt voor intern gebruik afzonderlijk. 5.4.2. Macro-economische indicatoren 5.4.2.1. Productie, productiecapaciteit en bezettingsgraad (162) De totale productie, productiecapaciteit en bezettingsgraad in de Unie hebben zich in de beoordelingsperiode als volgt ontwikkeld: Tabel 4 Productie, productiecapaciteit en bezettingsgraad 2018 2019 2020 Tijdvak van het nieuwe onderzoek Productievolume (x 1 000  ton) 75 626 70 920 61 096 69 531 Index 100 94 81 92 Productiecapaciteit (x 1 000  ton) 90 923 92 584 91 965 93 249 Index 100 102 101 103 Bezettingsgraad 83  % 77  % 66  % 75  % Index 100 92 80 90 Bron: Antwoord van Eurofer op de macrovragenlijst. (163) Het productievolume van de bedrijfstak van de Unie volgde een vergelijkbare trend als het totale verbruik in de Unie en nam in de beoordelingsperiode in totaal met ongeveer 8 % af, met een aanzienlijke daling in 2020, gevolgd door een herstel om de in overweging 146 uiteengezette redenen. (164) Hoewel de productiecapaciteit van de bedrijfstak van de Unie in de beoordelingsperiode licht toenam met 3 %, volgde de bezettingsgraad dezelfde negatieve trend als het productievolume en het verbruik en daalde deze tussen 2018 en de beoordelingsperiode met 10 %. 5.4.2.2. Verkoopvolume en marktaandeel (165) Het verkoopvolume en het marktaandeel van de bedrijfstak van de Unie hebben zich gedurende de beoordelingsperiode als volgt ontwikkeld: Tabel 5 Verkoopvolume en marktaandeel op de vrije markt (x 1 000 ton) 2018 2019 2020 Tijdvak van het nieuwe onderzoek Verkoop op de vrije markt 26 534 25 185 22 020 25 205 Index 100 95 83 95 Marktaandeel 77  % 78  % 79  % 72  % Index 100 101 104 99 Bron: Antwoord van Eurofer op de macrovragenlijst. (166) Het verkoopvolume van de bedrijfstak van de Unie volgde de trend van het verbruik in de beoordelingsperiode. Het nam tussen 2018 en 2020 af om de in overweging 146 uiteengezette redenen, gevolgd door een herstel in het tijdvak van het nieuwe onderzoek. Het volume bleef na het herstel in het tijdvak van het nieuwe onderzoek echter onder het niveau van 2018. (167) In het tijdvak van het nieuwe onderzoek nam het marktaandeel van de bedrijfstak van de Unie in termen van het verbruik in de Unie tussen 2018 en 2020 iets toe, van 77 % tot 79 %, om vervolgens met 7 procentpunten te dalen tussen 2020 en het tijdvak van het nieuwe onderzoek, tot 72 %. Zoals getoond in tabel 4, houdt deze daling verband met het feit dat het marktaandeel van de invoer uit derde landen tussen 2020 en het tijdvak van het nieuwe onderzoek met 7 % toenam, wat het verlies aan marktaandeel van de bedrijfstak van de Unie op de vrije markt verklaart. Tabel 6 Volume van het interne gebruik op de markt van de Unie en marktaandeel (× 1 000 ton) 2018 2019 2020 Tijdvak van het nieuwe onderzoek Volume van het interne gebruik op de markt van de Unie 45 289 42 011 36 989 40 424 Index 100 93 82 89 Totale productie van de bedrijfstak van de Unie 75 626 70 920 61 096 69 531 % van het volume van het interne gebruik ten opzichte van de totale productie 59,9  % 59,2  % 60,5  % 58,1  % Bron: Antwoord van Eurofer op de macrovragenlijst. (168) Het volume van het interne gebruik van de bedrijfstak van de Unie (bestaande uit het interne gebruik en de interne verkopen op de markt van de Unie) nam tussen 2018 en 2020 met 18 % af en herstelde zich in 2021 met 7 procentpunten, resulterend in een totale afname van 11 % tijdens de beoordelingsperiode, van ongeveer 45 miljoen ton tot 40 miljoen ton van het begin tot het einde van het tijdvak van het nieuwe onderzoek. De markt voor intern gebruik en de vrije markt volgden over het algemeen dezelfde trend. Bijgevolg is de Commissie tot de conclusie gekomen dat de ontwikkeling van de markt voor intern gebruik geen aanzienlijke gevolgen had voor de prestaties van de bedrijfstak van de Unie op de vrije markt. (169) Het aandeel van de bedrijfstak van de Unie in de markt voor intern gebruik (uitgedrukt als percentage van de totale productie) bleef relatief stabiel tijdens de beoordelingsperiode, variërend tussen 58,1 % en 60,5 %. 5.4.2.3. Groei (170) In een context van een afnemend verbruik en een dalende productie verloor de bedrijfstak van de Unie niet alleen verkoopvolumes, maar ook marktaandeel op de vrije markt. Er was over het algemeen in de beoordelingsperiode voor de bedrijfstak van de Unie geen sprake van groei. 5.4.2.4. Werkgelegenheid en productiviteit (171) De werkgelegenheid en de productiviteit hebben zich gedurende de beoordelingsperiode als volgt ontwikkeld: Tabel 7 Werkgelegenheid en productiviteit 2018 2019 2020 Tijdvak van het nieuwe onderzoek Aantal werknemers 41 161 38 980 36 207 38 470 Index 100 95 88 93 Productiviteit (eenheid/werknemer) 1 824 1 819 1 687 1 807 Index 100 100 93 99 Bron: Antwoord van Eurofer op de macrovragenlijst. (172) Tussen 2018 en het tijdvak van het nieuwe onderzoek volgde het aantal werknemers in de productie van het onderzochte product de trend van het productievolume in de Unie: het nam tussen 2018 en 2020 sterk af, gevolgd door een licht herstel in het tijdvak van het nieuwe onderzoek. Dit resulteerde in totaal in een afname van 7 % in de beoordelingsperiode. (173) De productiviteit van de werknemers van de bedrijfstak van de Unie, gemeten als productie per werknemer in ton, bleef in de beoordelingsperiode over het algemeen stabiel. 5.4.2.5. Hoogte van het bedrag van de tot compenserende maatregelen aanleiding gevende subsidies en herstel van eerdere subsidiëring (174) De Commissie heeft geconcludeerd dat er voldoende bewijs bestaat dat de producenten tot compenserende maatregelen aanleiding gevende subsidies zijn blijven ontvangen tijdens het tijdvak van het nieuwe onderzoek. Het bedrag van de tot compenserende maatregelen aanleiding gevende subsidies voor de VRC, dat in de afdeling over subsidies wordt gespecificeerd, is aanzienlijk. (175) De naar aanleiding van het oorspronkelijke onderzoek ingestelde antisubsidiemaatregelen stelden de bedrijfstak van de Unie in staat zich van eerdere subsidiëring te herstellen, zoals blijkt uit de gegevens voor 2018. Dit werd ook bevestigd door de bevindingen van de Commissie in het antidumpingonderzoek naar warmgewalste platte producten van oorsprong uit Turkije ( 53 ) . 5.4.3. Micro-economische indicatoren 5.4.3.1. Prijzen en factoren die de prijzen beïnvloeden (176) De gemiddelde verkoopprijzen per eenheid van de in de steekproef opgenomen producenten in de Unie voor verkoop aan afnemers in de Unie hebben zich in de beoordelingsperiode als volgt ontwikkeld: Tabel 8 Verkoopprijzen en productiekosten in de Unie (EUR/ton) 2018 2019 2020 Tijdvak van het nieuwe onderzoek Gemiddelde verkoopprijs per eenheid op de vrije markt 549 509 450 734 Index 100 93 82 134 Productiekosten per eenheid 518 557 534 669 Index 100 108 103 129 Bron: Antwoorden van de in de steekproef opgenomen producenten in de Unie op de vragenlijst. (177) De gemiddelde verkoopprijzen van de bedrijfstak van de Unie daalden tussen 2018 en 2020 met 17 % en stegen in 2021 drastisch met 34 %. De trend van de verkoopprijzen per eenheid in de beoordelingsperiode werd beïnvloed door de ernstige verstoringen als gevolg van de COVID-19-pandemie en de hervatting van de vraag na de pandemie. In 2021 waren de grote vraag naar staal, het beperkte aanbod en de hogere productiekosten factoren die bijdroegen tot de plotselinge en aanzienlijke stijging van de verkoopprijs per eenheid. (178) De productiekosten per eenheid stegen in de betrokken periode met 29 %. In 2019 stegen echter de productiekosten terwijl de verkoopprijzen per eenheid daalden. Het onvermogen van de bedrijfstak van de Unie om de hogere productiekosten door te berekenen in hun verkoopprijzen was het gevolg van de omvangrijke invoer met dumping uit Turkije, die de prijzen drukte. In 2020 daalden zowel de productiekosten als de verkoopprijzen, maar de eerste in mindere mate. Dit was het gevolg van een inzinking van de markt tijdens de COVID-19-pandemie, waardoor de prijzen aanzienlijk werden gedrukt, terwijl de productiekosten hierdoor minder werden beïnvloed. De productiekosten per eenheid stegen in 2021 vanwege een plotselinge stijging van de energie- en grondstofprijzen. Vanwege het herstel na COVID nam de vraag echter ook toe en stegen bijgevolg de prijzen aanzienlijk (met meer dan 50 % tussen 2020 en het tijdvak van het nieuwe onderzoek), zelfs sterker dan de productiekosten in dezelfde periode. 5.4.3.2. Loonkosten (179) De gemiddelde loonkosten van de in de steekproef opgenomen producenten in de Unie hebben zich in de beoordelingsperiode als volgt ontwikkeld: Tabel 9 Gemiddelde loonkosten per werknemer 2018 2019 2020 Tijdvak van het nieuwe onderzoek Gemiddelde loonkosten per werknemer (EUR/vte) 64 164 69 352 69 748 78 444 Index 100 108 109 122 Bron: Antwoorden van de in de steekproef opgenomen producenten in de Unie op de vragenlijst. (180) In de beoordelingsperiode zijn de gemiddelde loonkosten per werknemer met 22 % gestegen. Hoewel het aantal werknemers in het tijdvak van het nieuwe onderzoek daalde ten opzichte van 2018, stegen de gemiddelde loonkosten per werknemer. 5.4.3.3. Voorraden (181) De voorraden van de in de steekproef opgenomen producenten in de Unie hebben zich in de beoordelingsperiode als volgt ontwikkeld: Tabel 10 Voorraden 2018 2019 2020 Tijdvak van het nieuwe onderzoek Eindvoorraden (ton) 631 608 533 200 390 880 522 405 Index 100 84 62 83 Eindvoorraden als percentage van de productie 5,0  % 4,5  % 3,8  % 4,6  % Index 100 90 76 92 Bron: Antwoorden van de in de steekproef opgenomen producenten in de Unie op de vragenlijst. (182) Tijdens de beoordelingsperiode namen de WPP-voorraden van de bedrijfstak van de Unie voortdurend af, met een drastische afname in 2020, wat kan worden verklaard door de gevolgen van de COVID-19-pandemie, en een herstel in 2021. De WPP-sector in de Unie wordt gekenmerkt door kadercontracten (per maand, kwartaal of jaar) tussen producenten en afnemers, waarin de hoeveelheden en prijzen worden vastgesteld. Deze kadercontracten worden uitgevoerd middels aankooporders naargelang van de behoeften van de afnemer. Hierdoor kan de bedrijfstak van de Unie zijn productie en voorraden plannen. Zoals ook in het oorspronkelijke onderzoek is vastgesteld, worden de voorraden dienovereenkomstig niet als een belangrijke schade-indicator voor deze bedrijfstak beschouwd, aangezien de meeste soorten van het soortgelijke product door de bedrijfstak van de Unie worden geproduceerd op basis van specifieke bestellingen van de gebruikers. 5.4.3.4. Winstgevendheid, kasstroom, investeringen, rendement van investeringen en vermogen om kapitaal aan te trekken (183) De winstgevendheid, de kasstroom, de investeringen en het rendement van de investeringen van de in de steekproef opgenomen producenten in de Unie hebben zich in de beoordelingsperiode als volgt ontwikkeld: Tabel 11 Winstgevendheid, kasstroom, investeringen en rendement van investeringen 2018 2019 2020 Tijdvak van het nieuwe onderzoek Winstgevendheid van de verkoop in de Unie op de vrije markt (% van omzet) 8,4  % –7,2  % –18,0  % 14,1  % Index 100 –86 – 214 168 Kasstroom (EUR) 496 319 788 –6 211 922 – 130 468 840 645 183 908 Index 100 –1,3 –26 130 Investeringen (EUR) 216 927 207 433 154 031 181 406 902 394 535 083 Index 100 200 84 182 Rendement van investeringen 9,1  % –6,0  % –13,3  % 17,4  % Index 100 –66 – 146 191 Bron: Antwoorden van de in de steekproef opgenomen producenten in de Unie op de vragenlijst. (184) De Commissie stelde de winstgevendheid van de in de steekproef opgenomen producenten in de Unie vast door de nettowinst vóór belastingen van de verkoop van het soortgelijke product op de vrije markt in de Unie uit te drukken als een percentage van de omzet uit die verkoop. (185) De winstgevendheid fluctueerde tijdens de beoordelingsperiode, maar nam tijdens deze periode in totaal met 5,7 procentpunten toe. Na de instelling van de maatregelen in 2017 herstelde de bedrijfstak zich en werd in 2018 winst geboekt. In 2019 werd echter verlies gemaakt en in 2020, tijdens het hoogtepunt van de pandemie, bereikte de winstgevendheid het laagste niveau, dat wil zeggen – 18 %, terwijl de winst zich in 2021 sterk herstelde tot 14,1 %. Tegelijkertijd nam de invoer met dumping tegen lage prijzen uit Turkije snel toe na de instelling van maatregelen tegen de VRC, wat de daling van de winstgevendheid in 2019 verklaart. De daling van de winstgevendheid werd vervolgens verergerd door de schokken als gevolg van de pandemie in 2020, zoals verstoringen van de toeleveringsketen en de afname van het verbruik van staal. Een snelle toename van de vraag naar staal, in combinatie met de verhoogde verkoopprijzen, leidde in 2021 tot een ongewoon hoge winst, waardoor dit een buitengewoon jaar voor de bedrijfstak van de Unie werd. (186) De nettokasstroom is het vermogen van de producenten in de Unie om hun activiteiten zelf te financieren. De nettokasstroom ontwikkelde zich op een vergelijkbare wijze als de winstgevendheid: een drastische daling in 2019-2020, gevolgd door een krachtig herstel in het tijdvak van het nieuwe onderzoek. (187) Tussen 2018 en het tijdvak van het nieuwe onderzoek stegen de investeringen met ongeveer 82 %. In de beoordelingsperiode was ten aanzien van de investeringsstromen over het algemeen sprake van een bimodale verdeling: in 2019 namen de investeringen sterk toe, gevolgd door een daling in 2020 en een tweede piek in 2021. Over het algemeen waren de investeringen gericht op het verbeteren van de kwaliteit en de vergroening van de productie. (188) Het rendement van investeringen is de winst uitgedrukt als percentage van de nettoboekwaarde van de investeringen. Het rendement van investeringen verbeterde zich in het tijdvak van het nieuwe onderzoek sterk ten opzichte van 2018. In de beoordelingsperiode steeg het rendement van investeringen met 8,3 procentpunten. Het ontwikkelde zich op vergelijkbare wijze als de winstgevendheid: een drastische daling in 2019 en 2020, gevolgd door een krachtig herstel in het tijdvak van het nieuwe onderzoek. (189) Het vermogen van de in de steekproef opgenomen producenten in de Unie om kapitaal aan te trekken werd in het tijdvak van het nieuwe onderzoek niet beïnvloed en herstelde zich na de pandemie snel. 5.5. Conclusie betreffende schade (190) Als gevolg van de instelling van compenserende maatregelen tegen de invoer van WPP uit de VRC in 2017 nam de invoer uit de VRC af en bleef deze in de beoordelingsperiode onder de de-minimisdrempel, zodat de bedrijfstak van de Unie een aanvang kon maken met het herstel van de schadelijke gevolgen van de gesubsidieerde invoer uit de VRC en er, zoals bevestigd door de Commissie in Uitvoeringsverordening (EU) 2021/1100 ( 54 ) inzake de invoer van WPP van oorsprong uit Turkije, eind 2018 sprake was van herstel. Het herstel van de economische situatie van de bedrijfstak van de Unie kwam echter abrupt tot een einde en werd teruggedraaid in 2019, toen de bedrijfstak van de Unie moest concurreren met aanzienlijke hoeveelheden invoer met dumping tegen lage prijzen uit Turkije, waardoor de prijzen onder de kostprijs moesten worden vastgesteld om het marktaandeel in stand te houden, wat leidde tot aanmerkelijke schade voor de bedrijfstak van de Unie ( 55 ) . In juni 2021 stelde de Commissie definitieve maatregelen tegen Turkije in en dankzij de verschillende factoren die in het spel waren, zoals uiteengezet in overweging 185, verbeterde de situatie van de bedrijfstak van de Unie zich en had deze zich eind 2021 hersteld tot een situatie die vergelijkbaar was met die van 2018. In het tijdvak van het nieuwe onderzoek werd de bedrijfstak van de Unie daarom niet langer als geschaad beschouwd. (191) Meer in het bijzonder volgden bijna alle schade-indicatoren, en met name de productie, de bezettingsgraad, de verkoopvolumes en de verkoopprijzen, de werkgelegenheid en productiviteit, de winst, de kasstroom en het rendement van investeringen, in de beoordelingsperiode een vergelijkbare trend. Deze trend werd gekenmerkt door een daling in 2019, een sterkere daling in 2020 en een herstel in het tijdvak van het nieuwe onderzoek tot een niveau dat vergelijkbaar was met dat van het begin van de beoordelingsperiode in 2018. Deze onregelmatige trend werd grotendeels veroorzaakt door het samenvallen van een aanzienlijke instroom van goedkope WPP met dumping uit Turkije en de unieke dynamiek als gevolg van de COVID-19-pandemie. Lockdowns en onderbrekingen van de industriële activiteiten leidden tot zeer lage verbruiksniveaus en een lage vraag naar staal in 2020, terwijl de vraag naar staal en de prijzen in 2021, tijdens het herstel na COVID-19, de hoogte in schoten, resulterend in onder meer bijzonder hoge winsten voor de staalsector in het tijdvak van het nieuwe onderzoek. (192) Op grond van het voorgaande heeft de Commissie geconcludeerd dat de bedrijfstak van de Unie in het tijdvak van het nieuwe onderzoek geen aanmerkelijke schade heeft geleden in de zin van artikel 8, van de basisverordening. (193) De indicatoren kunnen echter niet worden geanalyseerd zonder de bijzonder gunstige omstandigheden op de staalmarkt van 2021 in aanmerking te nemen. In 2020 leidden de vertraging van de industriële activiteiten als gevolg van de pandemie en de hieruit voortvloeiende afname van de vraag naar staal tot een sterke achteruitgang van de prestaties van de staalsector en de mondiale economie in het algemeen. In 2021 was sprake van een sterk herstel van het staalverbruik en de staalprijzen vanwege een herstel van de vraag. 6. WAARSCHIJNLIJKHEID VAN HERHALING VAN SCHADE (194) Zoals uiteengezet in overweging 192, concludeerde de Commissie dat de bedrijfstak van de Unie in het tijdvak van het nieuwe onderzoek geen aanmerkelijke schade had geleden. Zoals uiteengezet in overweging 138 heeft de Commissie echter vastgesteld dat intrekking van de compenserende maatregelen waarschijnlijk zou leiden tot een omleiding van aanzienlijke hoeveelheden van de invoer met subsidiëring van het onderzochte product naar de markt van de Unie. Daarom heeft de Commissie overeenkomstig artikel 18, lid 2, van de basisverordening beoordeeld of herhaling van de door de invoer met subsidiëring uit de VRC veroorzaakte schade waarschijnlijk is, mochten de maatregelen komen te vervallen. (195) In dit verband heeft de Commissie de productiecapaciteit en de reservecapaciteit in de VRC, de aantrekkelijkheid van de markt van de Unie en de waarschijnlijke Chinese invoerprijzen en de gevolgen voor de bedrijfstak van de Unie onderzocht. 6.1. Productiecapaciteit en reservecapaciteit in de VRC (196) Zoals uiteengezet in overweging 131, hebben de producenten in de VRC een aanzienlijke reservecapaciteit. De geschatte Chinese reservecapaciteit komt overeen met 89 % van het verbruik op de vrije markt in de Unie. Deze reservecapaciteit zou kunnen worden gebruikt om het onderzochte product te produceren voor uitvoer naar de Unie indien de maatregelen zouden komen te vervallen. Bovendien is en zal de afnemende Chinese vraag naar staal, zoals vermeld in overweging 132, een belangrijke drijvende kracht achter een toenemende uitvoer zijn. Het hieruit voortvloeiende onevenwicht tussen de capaciteit en de vraag in de VRC zal de druk op producenten om te exporteren waarschijnlijk doen toenemen. (197) Bovendien wordt een van de belangrijkste markten, de VS, beschermd door antidumpingmaatregelen met betrekking tot het onderzochte product, waardoor de toegang van de Chinese producenten wordt beperkt. 6.2. Aantrekkelijkheid van de markt van de Unie (198) Zoals beschreven in overweging 134, behoort de markt van de Unie tot de grootste mondiale markten voor bepaalde warmgewalste platte staalproducten. De Chinese markt kan bovendien het overschot aan staalcapaciteit niet absorberen en grote markten van derde landen zijn gesloten voor de uitvoer uit de VRC, omdat zij antidumping-, vrijwarings- of andere beschermende maatregelen tegen de VRC hebben ingesteld. De prijsniveaus in de Unie zijn daarnaast hoger dan de gemiddelde prijs die door de Chinese exporteurs aan de rest van de wereld wordt gevraagd. De markt van de Unie is daarom een aantrekkelijk doelwit voor de bestaande reservecapaciteit in de VRC indien de antisubsidiemaatregelen zouden worden ingetrokken. (199) Na de mededeling van feiten en overwegingen betwistte CISA de conclusies met betrekking tot de aantrekkelijkheid van de markt van de Unie en stelde zij dat de Chinese staalindustrie zich op haar binnenlandse markt verlaat en dat het Chinese binnenlandse verbruik tien keer groter is dan het vrijemarktsegment van de Unie. Daarnaast wees zij erop dat bepaalde staalproducten, waaronder warmgewalste platte staalproducten, sinds 1 augustus 2021 niet langer in aanmerking komen voor btw-uitvoerkortingen, wat een ontmoedigend effect heeft op de uitvoer en leidt tot een omleiding van de Chinese staalproductie naar de Chinese binnenlandse industrie. (200) De Commissie erkende dat het Chinese binnenlandse verbruik van WPP aanzienlijk groter is dan de vrije markt van de Unie, maar merkte op dat de producenten in de VRC, zoals uitgelegd in overweging 196, een aanzienlijke reservecapaciteit hebben, die zij niet op hun binnenlandse markt kunnen inzetten. Er is dus niets wat Chinese producenten ervan weerhoudt deze reservecapaciteit te gebruiken om het onderzochte product te produceren voor uitvoer naar de Unie indien de maatregelen zouden komen te vervallen. Daarnaast is en zal de afnemende Chinese vraag naar staal, zoals vermeld in overweging 132, een belangrijke drijvende kracht achter een toenemende uitvoer zijn. Het hieruit voortvloeiende onevenwicht tussen de capaciteit en de vraag in de VRC zal de druk op producenten om te exporteren waarschijnlijk doen toenemen. Met betrekking tot de gestelde verandering in het btw-stelsel, merkte de Commissie op dat CISA geen bewijs had overgelegd ter staving van het argument dat de wijziging van de btw-kortingen zou hebben geleid of zal leiden tot enige wezenlijke veranderingen in het uitvoergedrag van Chinese producenten. De Commissie wees dit argument derhalve als ongefundeerd af. 6.3. Waarschijnlijke prijzen van Chinese invoer en gevolgen voor de bedrijfstak van de Unie (201) Rekening houdend met de beperkte invoer uit de VRC van 2018 tot en met 2021, was de Commissie van oordeel dat de in Eurostat gerapporteerde invoerprijzen niet konden worden gebruikt om de waarschijnlijke prijzen van de invoer van WPP uit de VRC zonder antidumpingmaatregelen vast te stellen. In plaats daarvan beschouwde de Commissie de uitvoerprijzen uit de VRC naar alle andere derde landen dan de Unie (“rest van de wereld”) als representatieve graadmeter. (202) De Commissie stelde vast dat de prijzen van Chinese uitvoer naar de rest van de wereld in het tijdvak van het nieuwe onderzoek gemiddeld 660 EUR/ton bedroegen. Op basis van deze prijs en om een waarschijnlijke prijs te bepalen waartegen de Chinese uitvoer aan de grens van de Unie zou aankomen, voegde de Commissie hieraan kosten voor verzekering en transport toe. Bij gebrek aan medewerking van Chinese producenten-exporteurs gebruikte de Commissie de in het oorspronkelijke onderzoek gebruikte kosten, dat wil zeggen 52 EUR/ton, of 7,9 % van de prijs/ton, als best beschikbare gegevens. De Commissie concludeerde dienovereenkomstig dat de waarschijnlijke cif-prijs van de invoer van de Chinese uitvoer van WPP naar de Unie zonder maatregelen niet meer dan 712 EUR/ton zou zijn. (203) Gezien het feit dat, vanwege het gebrek aan medewerking van Chinese producenten-exporteurs, statistische gegevens werden gebruikt, kon slechts een gemiddelde prijs per ton voor een grote verscheidenheid aan productsoorten worden vastgesteld. Vanwege een gebrek aan informatie op het niveau van de productsoorten kon de Commissie dus geen nauwkeurige berekening van de prijsonderbieding maken, maar moest zij zich beperken tot een prijsvergelijking tussen gemiddelde prijzen per ton. (204) De op deze wijze vastgestelde Chinese uitvoerprijs werd vergeleken met de gewogen gemiddelde verkoopprijzen die de in de steekproef opgenomen producenten in de Unie in het tijdvak van het nieuwe onderzoek in rekening brachten aan afnemers op de markt van de Unie, gecorrigeerd tot het niveau af fabriek. (205) De prijsvergelijking werd gemaakt op hetzelfde handelsniveau en het resultaat van de vergelijking werd, in analogie met een precieze methode voor de berekening van de prijsonderbieding, uitgedrukt als percentage van de theoretische omzet van de in de steekproef opgenomen producenten in de Unie in het tijdvak van het nieuwe onderzoek. Hieruit bleek dat de Chinese uitvoer naar de Unie gemiddeld genomen de gemiddelde prijzen van de bedrijfstak van de Unie met ongeveer 8 % zou onderbieden. (206) WPP is een zeer prijsgevoelig basisproduct en, zoals opgemerkt in het oorspronkelijke onderzoek naar de invoer van WPP uit de VRC en in het onderzoek naar het identieke product uit Turkije, kunnen vrij bescheiden prijsonderbiedingsmarges in combinatie met grote volumes een aanzienlijke en onmiddellijke impact op de prestaties van de bedrijfstak van de Unie hebben ( 56 ) . In beide onderzoeken werd geconstateerd dat onderbiedingsmarges van minder dan 5 % de bedrijfstak van de Unie ertoe dwongen de verkoopprijzen te verlagen (of marktaandeel te verliezen), in zodanige mate dat op de korte termijn aanmerkelijke schade werd geleden. (207) Gezien het feit dat de bedrijfstak van de Unie zich in het tijdvak van het nieuwe onderzoek net had hersteld van een turbulente en economisch moeilijke periode, waarin de COVID-19-pandemie uitbrak, met gecumuleerde verliezen, verkeert de bedrijfstak nog steeds in een kwetsbare situatie. Daarnaast stelde de Commissie vast dat de Chinese overheid nog steeds verschillende subsidieprogramma’s aan de WPP-sector aanbiedt en dat de WPP-sector tijdens het tijdvak van het nieuwe onderzoek uit een aantal ervan voordeel heeft gehaald. Het is derhalve zeer waarschijnlijk dat de herhaling van een goedkope gesubsidieerde invoer uit de VRC in grote hoeveelheden, waarmee de prijzen in de Unie zouden worden onderboden, aanzienlijke negatieve gevolgen voor de prestaties van de bedrijfstak van de Unie zou hebben, met name met betrekking tot de productie, de verkoopvolumes en prijzen, de winstgevendheid en de investeringsbehoeften, resulterend in de herhaling van aanmerkelijke schade. (208) Na de mededeling van feiten en overwegingen betwistte CISA de selectie van de periode die in aanmerking werd genomen voor de analyse van de schade. Zij stelde dat de invoer van grote hoeveelheden WPP met dumping uit Turkije in 2019, de economische vertraging als gevolg van COVID-19 en het sterke herstel na de pandemie het bewijs vertekenden dat diende als basis voor de analyse van de dumping en schade. Zij stelde dat de Commissie een andere periode had moeten analyseren en stelde voor een langere periode te onderzoeken, die een of twee jaar voorafgaande aan de beoordelingsperiode (2016-2018) beslaat, evenals een jaar na het tijdvak van het nieuwe onderzoek (2022). (209) De Commissie wees dit argument af. Zij herinnerde eraan dat de diverse door CISA genoemde elementen die het bewijs tijdens de beoordelingsperiode kunnen vertekenen in aanmerking waren genomen en zorgvuldig waren overwogen in de schadeanalyse van de Commissie. De Commissie merkte daarnaast op dat zelfs wanneer een langere periode voorafgaande aan het tijdvak van het nieuwe onderzoek in aanmerking zou zijn genomen, zoals voorgesteld door CISA, nog steeds sprake zou zijn geweest van dezelfde elementen. Met betrekking tot het tijdvak van het nieuwe onderzoek herinnerde de Commissie eraan dat overeenkomstig artikel 6, lid 1, van de basisverordening, “een onderzoektijdvak [wordt] vastgesteld dat [in geval van dumping] normaal een onmiddellijk aan de procedure voorafgaande periode van ten minste zes maanden beslaat. Informatie die betrekking heeft op een na het onderzoektijdvak volgende periode wordt normaal niet in aanmerking genomen”. Het is vaste rechtspraak dat de Commissie niet kan worden verplicht om gegevens in haar berekeningen op te nemen met betrekking tot een tijdvak na het onderzoektijdvak, tenzij deze gegevens nieuwe ontwikkelingen aan het licht brengen op grond waarvan de voorgenomen instelling van een antidumpingrecht kennelijk misplaatst zou zijn ( 57 ) . Dezelfde redenering moet naar analogie van toepassing zijn op nieuwe onderzoeken die op grond van artikel 11, lid 2, van de basisverordening zijn ingeleid. CISA verstrekte geen bewijsmateriaal waaruit bleek dat de ontwikkelingen na het tijdvak van het nieuwe onderzoek het opnieuw instellen van het recht kennelijk misplaatst zouden maken. 6.4. Conclusie (210) Op basis van bovenstaande wordt geconcludeerd dat het ontbreken van maatregelen naar alle waarschijnlijkheid zou leiden tot een aanzienlijke toename van invoer met subsidiëring tegen schadeveroorzakende prijzen uit de VRC en dus tot herhaling van aanmerkelijke schade. 7. BELANG VAN DE UNIE (211) Overeenkomstig artikel 31 van de basisverordening heeft de Commissie onderzocht of handhaving van de bestaande antisubsidiemaatregelen in strijd zou zijn met het belang van de Unie in haar geheel. Het belang van de Unie werd vastgesteld aan de hand van een afweging van alle betrokken belangen. 7.1. Belang van de bedrijfstak van de Unie (212) De bedrijfstak van de Unie is gevestigd in 15 lidstaten (België, Duitsland, Finland, Frankrijk, Hongarije, Italië, Nederland, Oostenrijk, Polen, Portugal, Roemenië, Slovenië, Slowakije, Spanje en Tsjechië). De bedrijfstak heeft meer dan 38 000 werknemers in dienst met betrekking tot het onderzochte product. (213) Zonder maatregelen wordt de bedrijfstak van de Unie niet langer beschermd tegen de waarschijnlijke toename van de gesubsidieerde invoer uit de VRC, die aanmerkelijke schade zal veroorzaken. De antisubsidiemaatregelen zullen positieve gevolgen hebben voor de producenten in de Unie, aangezien de maatregelen de bedrijfstak van de Unie zouden helpen het herstel van eerdere gesubsidieerde invoer en van de gevolgen van de COVID-19-pandemie voort te zetten. Het is derhalve duidelijk in het belang van de bedrijfstak van de Unie dat de maatregelen gehandhaafd blijven. 7.2. Belang van gebruikers en niet-verbonden importeurs (214) De Commissie heeft contact opgenomen met alle haar bekende gebruikers en niet-verbonden importeurs. Er zijn geen gebruikers of niet-verbonden importeurs die zich kenbaar hebben gemaakt en aan dit onderzoek hebben meegewerkt door de vragenlijst te beantwoorden. Gezien het gebrek aan medewerking van gebruikers en niet-verbonden importeurs en bij gebrek aan enig bewijs van het tegendeel, wordt de voortzetting van de maatregelen niet tegen het belang van gebruikers en importeurs geacht. (215) De Commissie heeft daarnaast onderzocht of de maatregelen tegen de VRC negatieve gevolgen voor de voorzieningszekerheid zouden hebben, aangezien er ook maatregelen met betrekking tot WPP tegen Turkije, Brazilië, Iran en Rusland bestaan. De bezettingsgraad van de bedrijfstak van de Unie was in het tijdvak van het nieuwe onderzoek 75 % en de totale productiecapaciteit was volgens de gegevens van het antwoord van Eurofer op de macrovragenlijst 18 miljoen ton hoger dan het totale verbruik in de Unie. Daarnaast voerden, ondanks de maatregelen tegen enkele van de grootste exporteurs van WPP, bijna veertig landen het onderzochte product in het tijdvak van het nieuwe onderzoek uit naar de Unie, waaruit blijkt dat de instelling van de maatregelen niet van invloed is op de diversifiëring van de voorziening. Om deze redenen en bij gebrek aan medewerking van gebruikers en importeurs, concludeerde de Commissie dat er inzake het aanbod geen sprake was van potentiële risico’s voor downstreamgebruikers. (216) Na de mededeling van feiten en overwegingen verwees CISA naar de vrijwaringsmaatregelen van de Unie ten aanzien van onder andere WPP uit de VRC, die de mogelijkheid voor Chinese producenten om WPP naar de markt van de Unie uit te voeren aanzienlijk beperken en de vrije handelsstromen belemmeren ten nadele van downstreamproducenten en eindgebruikers. (217) De Commissie herinnerde eraan dat de vrijwaringsmaatregel in kwestie niet als maatregel van blijvende aard kan worden beschouwd en dat de geldende maatregel ( 58 ) geen impact heeft op de beoordeling van de waarschijnlijkheid van een toename van de invoer bij het ontbreken van compenserende rechten. Gezien de tijdelijke aard van de vrijwaringsmaatregel voor staal, was de Commissie dus van oordeel dat deze niet van invloed kan zijn op haar conclusies in dit onderzoek. Wat de voorzieningszekerheid betreft, was de totale productiecapaciteit van de bedrijfstak van de Unie, zoals vermeld in overweging 215, groter dan het totale verbruik in de Unie en voerden verschillende andere derde landen in het tijdvak van het nieuwe onderzoek WPP uit naar de Unie. De vrijwaringsmaatregel wordt bovendien regelmatig geëvalueerd en indien nodig aangepast om een toereikende staalvoorziening op de markt van de Unie te waarborgen. Vrijwaringsmaatregelen zouden derhalve geen risico vormen voor de voorzieningszekerheid van downstreamgebruikers. (218) CISA stelde bovendien dat de invoering van het mechanisme voor koolstofcorrectie aan de grens (CBAM) de toegang tot de markt van de Unie zou verslechteren vanwege de belastende meldingsplicht en toeslagen in verband met CBAM. (219) De Commissie herinnerde eraan dat CBAM pas in oktober 2023 in werking zal treden en dat importeurs tijdens een overgangsperiode tot 2026 slechts de ingebedde emissies van hun goederen moeten melden, zonder dat hiervoor enige financiële kosten in rekening worden gebracht. De reden die wordt gegeven voor deze overgangsperiode is dat partijen tijd moeten krijgen om zich aan te passen voordat het definitieve systeem wordt ingevoerd en dat het risico op verstoringen van de handel moet worden beperkt. De Commissie was dienovereenkomstig van oordeel dat het te vroeg is voor een beoordeling van de potentiële impact van CBAM op toekomstige handelsstromen van WPP en wees het argument af. 7.3. Conclusie inzake het belang van de Unie (220) Op basis van het bovenstaande is de Commissie tot de conclusie gekomen dat er, wat het belang van de Unie betreft, geen dwingende redenen waren om de bestaande maatregelen ten aanzien van de invoer van bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit de VRC niet voort te zetten. 8. ARGUMENTEN VOOR SCHORSING VAN DE MAATREGELEN (221) Naar aanleiding van de mededeling van feiten en overwegingen merkte CISA op dat de huidige antisubsidiemaatregelen overeenkomstig artikel 24, lid 4, van de basisverordening moeten worden geschorst, omdat aan beide voorwaarden van artikel 24, lid 4, van de basisverordening zou zijn voldaan. CISA stelde dat de marktverhoudingen tijdelijk zodanig zijn gewijzigd dat het onwaarschijnlijk is dat de schade door de schorsing wordt voortgezet of herhaald. In dat opzicht verwees CISA naar de verwachte afname van de invoer uit Rusland en Oekraïne, de bevoorradingsproblemen na incidenten bij WPP-faciliteiten in de Europese Unie en de stijgingen van de prijs van het betrokken product. (222) De Commissie wees het argument van CISA af, omdat het algemeen en ongefundeerd was. Uit het nieuwe onderzoek in verband met het vervallen van de maatregelen bleek daarentegen dat de schade zich waarschijnlijk opnieuw zou voordoen bij het ontbreken van maatregelen en mutatis mutandis ook in het geval van een schorsing. 9. ANTISUBSIDIEMAATREGELEN (223) Op basis van de conclusies van de Commissie over het voortduren van de subsidiëring, de herhaling van schade en het belang van de Unie, moeten de antisubsidiemaatregelen ten aanzien van de invoer van bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit de VRC worden gehandhaafd. (224) Om het gevaar van ontwijking als gevolg van het grote verschil in rechten zo veel mogelijk te beperken, zijn speciale maatregelen nodig om de toepassing van de individuele compenserende rechten te garanderen. De ondernemingen met individuele compenserende rechten moeten aan de douaneautoriteiten van de lidstaten een geldige handelsfactuur overleggen. De factuur moet voldoen aan de in artikel 1, lid 3, van deze verordening vastgestelde vereisten. Invoer die niet vergezeld gaat van een dergelijke factuur, wordt onderworpen aan het compenserend recht dat op “alle andere ondernemingen” van toepassing is. (225) Hoewel de douaneautoriteiten van de lidstaten over deze factuur moeten beschikken om ten aanzien van de invoer de individuele compenserende rechten te kunnen toepassen, is overlegging van die factuur niet de enige factor waarmee de douaneautoriteiten rekening moeten houden. Zelfs als aan hen een factuur wordt overgelegd die voldoet aan alle voorschriften van artikel 1, lid 3, van deze verordening, moeten de douaneautoriteiten van de lidstaten namelijk hun gebruikelijke controles uitvoeren en kunnen zij, net als in alle andere gevallen, aanvullende documenten (vervoersdocumenten enz.) verlangen om de juistheid van de gegevens in de aangifte te controleren en te waarborgen dat het lagere recht vervolgens terecht wordt toegepast, in overeenstemming met de douanewetgeving. (226) Indien de uitvoer door een van de ondernemingen waarvoor een lager individueel recht geldt, na de instelling van de maatregelen in kwestie aanzienlijk toeneemt, kan dit op zich worden beschouwd als een verandering in de structuur van het handelsverkeer als gevolg van de instelling van maatregelen in de zin van artikel 23, lid 1, van de basisverordening. In dergelijke omstandigheden kan, mits aan de voorwaarden is voldaan, een onderzoek naar ontwijking van de maatregelen worden geopend. Hierbij kan onder meer worden onderzocht of het nodig is een individueel recht of individuele rechten in te trekken en in plaats daarvan een voor het gehele land geldend recht in te stellen. (227) De individuele compenserende rechten voor ondernemingen die in deze verordening worden genoemd, zijn uitsluitend van toepassing op de invoer van het onderzochte product voor zover het van oorsprong is uit de VRC en is geproduceerd door de genoemde rechtspersonen. Op de invoer van het betrokken product dat is geproduceerd door andere ondernemingen die in het dispositief van deze verordening niet uitdrukkelijk worden genoemd, met inbegrip van entiteiten die met de specifiek genoemde ondernemingen verbonden zijn, is het recht van toepassing dat voor “alle andere ondernemingen” geldt. Die invoer mag niet worden onderworpen aan de individuele compenserende rechten. (228) Een onderneming kan verzoeken om de toepassing van deze individuele compenserende rechten indien zij later de naam van haar entiteit wijzigt. Dit verzoek moet worden ingediend bij de Commissie ( 59 ) . Het moet alle relevante informatie bevatten waaruit blijkt dat de wijziging geen invloed heeft op het recht van de onderneming om in aanmerking te komen voor het recht dat op haar van toepassing is. Als de naamswijziging van de onderneming niet van invloed is op haar recht om in aanmerking te komen voor het recht dat op haar van toepassing is, zal een verordening over de naamswijziging worden bekendgemaakt in het Publicatieblad van de Europese Unie . (229) Alle belanghebbenden zijn in kennis gesteld van de belangrijkste feiten en overwegingen op grond waarvan het voornemen bestond om handhaving van de bestaande maatregelen aan te bevelen. Zij konden hierover tevens binnen een bepaalde termijn opmerkingen maken. (230) Indien een bedrag moet worden terugbetaald naar aanleiding van een arrest van het Hof van Justitie van de Europese Unie, geldt ingevolge artikel 109 van Verordening (EU, Euratom) 2018/1046 van het Europees Parlement en de Raad ( 60 ) als rentevoet de rente die de Europese Centrale Bank voor haar basisherfinancieringstransacties hanteert, zoals bekendgemaakt in de C-serie van het Publicatieblad van de Europese Unie op de eerste kalenderdag van elke maand. (231) De in deze verordening vervatte maatregelen zijn in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, HEEFT DE VOLGENDE VERORDENING VASTGESTELD: Artikel 1 1.   Er wordt een definitief compenserend recht ingesteld op bepaalde gewalste platte producten van ijzer, van niet-gelegeerd staal of van ander gelegeerd staal, ook indien opgerold (waaronder op maat gesneden producten en producten uit bandstaal), niet verder bewerkt dan warmgewalst, en niet geplateerd noch bekleed, die momenteel worden ingedeeld onder de GN-codes 7208 10 00, 7208 25 00, 7208 26 00, 7208 27 00, 7208 36 00, 7208 37 00, 7208 38 00, 7208 39 00, 7208 40 00, 7208 52 10, 7208 52 99, 7208 53 10, 7208 53 90, 7208 54 00, 7211 13 00, 7211 14 00, 7211 19 00, ex 7225 19 10 (Taric-code 7225191090), 7225 30 90, ex 7225 40 60 (Taric-code 7225406090), 7225 40 90, ex 7226 19 10 (Taric-codes 7226191091, 7226191095), 7226 91 91 en 7226 91 99, van oorsprong uit de Volksrepubliek China. Dit onderzoek heeft geen betrekking op de volgende producten: i) producten van roestvrij staal en siliciumstaal met georiënteerde korrel; ii) producten van gereedschapsstaal en sneldraaistaal; iii) producten, niet opgerold, zonder in reliëf gewalste motieven, met een dikte van meer dan 10 mm en een breedte van minimaal 600 mm, en iv) producten, niet opgerold, zonder in reliëf gewalste motieven, met een dikte van 4,75 mm of meer maar niet meer dan 10 mm en een breedte van 2 050 mm of meer. 2.   Het definitieve compenserende recht dat van toepassing is op de nettoprijs, franco grens Unie, vóór inklaring, van het in lid 1 omschreven en door onderstaande ondernemingen vervaardigde product, is als volgt: Land Onderneming Compenserend recht Aanvullende Taric-code Volksrepubliek China Bengang Steel Plates Co., Ltd. 28,1  % C157 Handan Iron & Steel Group Han-Bao Co., Ltd. 7,8  % C158 Hesteel Co., Ltd Tangshan Branch ( 61 ) 7,8  % C159 Hesteel Co., Ltd Chengde Branch ( 62 ) 7,8  % C160 Zhangjiagang Hongchang Plate Co., Ltd. 4,6  % C161 Zhangjiagang GTA Plate Co., Ltd. 4,6  % C162 Shougang Jingtang United Iron and Steel Co. Ltd. 31,5  % C164 Beijing Shougang Co. Ltd, Qian'an Iron & Steel branch 31,5  % C208 Andere medewerkende ondernemingen, opgenomen in de bijlage 17,1  % Zie bijlage Alle overige ondernemingen 35,9  % C999 3.   De individuele rechten die zijn vastgesteld voor de in lid 2 vermelde ondernemingen, zijn uitsluitend van toepassing indien aan de douaneautoriteiten van de lidstaten een geldige handelsfactuur wordt overgelegd die een verklaring bevat die is gedateerd en ondertekend door een met naam en functie geïdentificeerde medewerker van de entiteit die deze factuur heeft opgesteld, en die luidt als volgt: “Ondergetekende verklaart dat de (hoeveelheid) (onderzocht product) die naar de Europese Unie wordt uitgevoerd en waarop deze factuur betrekking heeft, is vervaardigd door (naam en adres van de onderneming) (aanvullende Taric-code) in [betrokken land]. Ondergetekende verklaart dat de in deze factuur verstrekte informatie juist en volledig is.” Als een dergelijke factuur niet wordt overgelegd, wordt het recht toegepast dat voor “alle andere ondernemingen” geldt. 4.   Bij wijziging of opheffing van de bij artikel 1, lid 2, ingestelde definitieve compenserende rechten worden de in lid 2 vermelde rechten per onderneming in gelijke mate verhoogd, tot maximaal de geconstateerde werkelijke dumpingmarge of de schademarge, naargelang het geval en vanaf de inwerkingtreding van deze verordening. Indien het compenserende recht voor bepaalde producenten-exporteurs in mindering is gebracht op het antidumpingrecht, leiden verzoeken om terugbetaling uit hoofde van artikel 21 van Verordening (EU) 2016/1037 ook tot een beoordeling van de dumpingmarge die gedurende het onderzoektijdvak voor de terugbetaling op die producent-exporteur van toepassing is. Het bedrag dat aan de indiener van het verzoek moet worden terugbetaald, mag niet hoger zijn dan het verschil tussen het geïnde recht en de gecombineerde compenserende en antidumpingrechten zoals vastgesteld in het terugbetalingsonderzoek. 5.   Tenzij anders vermeld zijn de geldende bepalingen inzake douanerechten van toepassing. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en rechtstreeks toepasselijk in elke lidstaat. Gedaan te Brussel, 7 juni 2023. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 55 . ( 2 ) Uitvoeringsverordening (EU) 2017/969 van de Commissie van 8 juni 2017 tot instelling van een definitief compenserend recht op bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit de Volksrepubliek China ( PB L 146 van 9.6.2017, blz. 17 ). ( 3 ) Uitvoeringsverordening (EU) 2017/649 van de Commissie van 5 april 2017 tot instelling van een definitief antidumpingrecht op bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit de Volksrepubliek China ( PB L 92 van 6.4.2017, blz. 68 ). ( 4 ) PB C 372 van 16.9.2021, blz. 10 . ( 5 ) Bericht van opening van een nieuw onderzoek in verband met het vervallen van de antisubsidiemaatregelen die van toepassing zijn op de invoer van bepaalde warmgewalste platte producten van ijzer, van niet-gelegeerd staal of ander gelegeerd staal, van oorsprong uit de Volksrepubliek China ( PB C 223 van 8.6.2022, blz. 37 ). ( 6 ) De term “Chinese overheid” wordt in deze verordening in brede zin gebruikt en omvat de Staatsraad alsmede alle ministeries, departementen, agentschappen en instanties op centraal, regionaal of lokaal niveau. ( 7 ) Bericht van opening van een nieuw onderzoek in verband met het vervallen van de antidumpingmaatregelen die van toepassing zijn op de invoer van bepaalde warmgewalste platte producten van ijzer, van niet-gelegeerd staal of ander gelegeerd staal van oorsprong uit de Volksrepubliek China ( PB C 150 van 5.4.2022, blz. 3 ). ( 8 ) Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( PB L 176 van 30.6.2016, blz. 21 ). ( 9 ) Uitvoeringsverordening (EU) 2017/969 van de Commissie van 8 juni 2017 tot instelling van een definitief compenserend recht op bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit de Volksrepubliek China ( PB L 146 van 9.6.2017, blz. 17 ). ( 10 ) Uitvoeringsverordening (EU) 2018/1690 van de Commissie van 9 november 2018 tot instelling van een definitief compenserend recht op bepaalde nieuwe of van een nieuw loopvlak voorziene luchtbanden van rubber, van de soort gebruikt voor autobussen of voor vrachtwagens, met een belastingsindex van meer dan 121, van oorsprong uit de Volksrepubliek China ( PB L 283 van 12.11.2018, blz. 1 ). ( 11 ) Uitvoeringsverordening (EU) 2019/72 van de Commissie van 17 januari 2019 tot instelling van een definitief compenserend recht op elektrische fietsen van oorsprong uit de Volksrepubliek China ( PB L 16 van 18.1.2019, blz. 5 ). ( 12 ) Uitvoeringsverordening (EU) 2019/688 van de Commissie van 2 mei 2019 tot instelling van een definitief compenserend recht op bepaalde organisch beklede staalproducten van oorsprong uit de Volksrepubliek China naar aanleiding van een nieuw onderzoek in verband met het vervallen van de maatregelen op grond van artikel 18 van Verordening (EU) 2016/1037 van het Europees Parlement en de Raad ( PB L 116 van 3.5.2019, blz. 39 ). ( 13 ) Uitvoeringsverordening (EU) 2022/72 van de Commissie van 18 januari 2022 tot instelling van definitieve compenserende rechten op optischevezelkabels van oorsprong uit de Volksrepubliek China en tot wijziging van Uitvoeringsverordening (EU) 2021/2011 tot instelling van een definitief antidumpingrecht op optischevezelkabels van oorsprong uit de Volksrepubliek China ( PB L 12 van 19.1.2022, blz. 34 ). ( 14 ) Uitvoeringsverordening (EU) 2021/2287 van de Commissie van 17 december 2021 tot instelling van definitieve compenserende rechten op aluminium converter foil van oorsprong uit de Volksrepubliek China en tot wijziging van Uitvoeringsverordening (EU) 2021/2170 tot instelling van definitieve antidumpingrechten op aluminium converter foil van oorsprong uit de Volksrepubliek China ( PB L 458 van 22.12.2021, blz. 344 ). ( 15 ) Beschikbaar op http://trade.ec.europa.eu/doclib/docs/2017/december/tradoc_156474.pdf ( 16 ) Zie artikel LXIV, afdeling 2 van het 14e vijfjarenplan. ( 17 ) Hoofdstuk III, artikel 12 van Besluit nr. 40. ( 18 ) Zie overweging 182 van de oorspronkelijke verordening. ( 19 ) Zie de overwegingen 83 tot en met 244 van de oorspronkelijke verordening. ( 20 ) Zie de overwegingen 70 tot en met 82 van en de bijlagen S-1, S-2 en S-3 bij het verzoek. ( 21 ) Zie hoofdstuk 6.3 van het rapport. ( 22 ) Zie de overwegingen 167 tot en met 236 van Uitvoeringsverordening (EU) 2018/1690 van de Commissie van 9 november 2018 tot instelling van een definitief compenserend recht op bepaalde nieuwe of van een nieuw loopvlak voorziene luchtbanden van rubber, van de soort gebruikt voor autobussen of voor vrachtwagens, met een belastingsindex van meer dan 121, van oorsprong uit de Volksrepubliek China, en tot wijziging van Uitvoeringsverordening (EU) 2018/1579 van de Commissie tot instelling van een definitief antidumpingrecht en tot definitieve inning van het voorlopige recht op bepaalde nieuwe of van een nieuw loopvlak voorziene luchtbanden van rubber, van de soort gebruikt voor autobussen of vrachtwagens, met een belastingsindex van meer dan 121, van oorsprong uit de Volksrepubliek China, en tot intrekking van Uitvoeringsverordening (EU) 2018/163 ( PB L 283 van 12.11.2018, blz. 1 ). ( 23 ) Zie de overwegingen 175 tot en met 237 van Uitvoeringsverordening (EU) 2019/72 van de Commissie van 17 januari 2019 tot instelling van een definitief compenserend recht op elektrische fietsen van oorsprong uit de Volksrepubliek China ( PB L 16 van 18.1.2019, blz. 5 ). ( 24 ) Zie de overwegingen 101 tot en met 118 van Uitvoeringsverordening (EU) 2019/688 van de Commissie van 2 mei 2019 tot instelling van een definitief compenserend recht op bepaalde organisch beklede staalproducten van oorsprong uit de Volksrepubliek China naar aanleiding van een nieuw onderzoek in verband met het vervallen van de maatregelen op grond van artikel 18 van Verordening (EU) 2016/1037 van het Europees Parlement en de Raad ( PB L 116 van 3.5.2019, blz. 39 ). ( 25 ) Zie de overwegingen 222 tot en met 285 van Uitvoeringsverordening (EU) 2020/776 van de Commissie van 12 juni 2020 tot instelling van definitieve compenserende rechten op bepaalde geweven en/of gestikte stoffen van glasvezels van oorsprong uit de Volksrepubliek China en Egypte en tot wijziging van Uitvoeringsverordening (EU) 2020/492 van de Commissie tot instelling van definitieve antidumpingrechten op bepaalde geweven en/of gestikte stoffen van glasvezels van oorsprong uit de Volksrepubliek China en Egypte ( PB L 189 van 15.6.2020, blz. 1 ). ( 26 ) Zie de overwegingen 146 tot en met 223 van Uitvoeringsverordening (EU) 2021/2287 van de Commissie van 17 december 2021 tot instelling van definitieve compenserende rechten op aluminium converter foil van oorsprong uit de Volksrepubliek China en tot wijziging van Uitvoeringsverordening (EU) 2021/2170 tot instelling van definitieve antidumpingrechten op aluminium converter foil van oorsprong uit de Volksrepubliek China ( PB L 458 van 22.12.2021, blz. 344 ). ( 27 ) Zie de overwegingen 215 en 281 tot en met 311 van de oorspronkelijke verordening. ( 28 ) Zie de overwegingen 209 tot en met 215. ( 29 ) Zie hoofdstuk 9 van het rapport. ( 30 ) Zie de overwegingen 474 tot en met 493. ( 31 ) Zie de overwegingen 503 tot en met 512. ( 32 ) Zie de overwegingen 533 tot en met 557 van Uitvoeringsverordening (EU) 2022/72 van de Commissie van 18 januari 2022 tot instelling van definitieve compenserende rechten op optischevezelkabels van oorsprong uit de Volksrepubliek China en tot wijziging van Uitvoeringsverordening (EU) 2021/2011 tot instelling van een definitief antidumpingrecht op optischevezelkabels van oorsprong uit de Volksrepubliek China ( PB L 12 van 19.1.2022, blz. 34 ). ( 33 ) Overwegingen 312 tot en met 344 van de oorspronkelijke verordening. ( 34 ) Zie de overwegingen 198 tot en met 204 en bijlage S-4. ( 35 ) Zie de overwegingen 463 tot en met 488. ( 36 ) Zie de overwegingen 474 tot en met 505. ( 37 ) Zie de overwegingen 345 tot en met 364. ( 38 ) Zie de overwegingen 549 tot en met 552. ( 39 ) Zie de overwegingen 189 tot en met 202. ( 40 ) Zie de overwegingen 516 tot en met 531. ( 41 ) Zie de overwegingen 365 tot en met 393 van de oorspronkelijke verordening. ( 42 ) Zie de overwegingen 183 tot en met 197 van en bijlage S-4 bij het verzoek. ( 43 ) Zie de overwegingen 141 tot en met 156. ( 44 ) Zie de overwegingen 447 tot en met 451. ( 45 ) Zie de overwegingen 90 tot en met 182. ( 46 ) Zie de overwegingen 119 tot en met 134 van Uitvoeringsverordening (EU) 2019/688 van de Commissie van 2 mei 2019 tot instelling van een definitief compenserend recht op bepaalde organisch beklede staalproducten van oorsprong uit de Volksrepubliek China naar aanleiding van een nieuw onderzoek in verband met het vervallen van de maatregelen op grond van artikel 18 van Verordening (EU) 2016/1037 van het Europees Parlement en de Raad ( PB L 116 van 3.5.2019, blz. 39 ), afdeling 3.5.2. ( 47 ) Worldsteel, 26.1.2021, in ThinkDesk China Research & Consulting, “China’s State-Business Nexus Revisited — Government Interventions and Market Distortions in the Chinese Steel Industry”, 17 oktober 2021, blz. 92. ( 48 ) OESO, “Latest developments in steelmaking capacity”, februari 2021, blz. 11. ( 49 ) ThinkDesk China Research & Consulting, “China’s State-Business Nexus Revisited — Government Interventions and Market Distortions in the Chinese Steel Industry”, 17 oktober 2021. ( 50 ) Momenteel zijn in de volgende landen antidumpingmaatregelen van kracht: Canada, VS, Turkije, Mexico en het VK. De GCC (Golfstaten) heeft vrijwaringsmaatregelen ingesteld en in de VS gelden bovendien maatregelen uit hoofde van afdeling 232. ( 51 ) PB L 258 van 5.10.2017, blz. 24 . ( 52 ) PB L 238 van 6.7.2021, blz. 32 . ( 53 ) Overweging 139, Uitvoeringsverordening (EU) 2021/9 van de Commissie van 6 januari 2021 tot instelling van een voorlopig antidumpingrecht op bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit Turkije ( PB L 3 van 7.1.2021, blz. 4 ). ( 54 ) Overweging 210 van Uitvoeringsverordening (EU) 2021/1100 van de Commissie van 5 juli 2021 tot instelling van een definitief antidumpingrecht en tot definitieve inning van het voorlopige antidumpingrecht op bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit Turkije ( PB L 238 van 6.7.2021, blz. 32 ). ( 55 ) Idem. ( 56 ) Overweging 98 van PB L 3 van 7.1.2021, blz. 4 . ( 57 ) Arrest van het Gerecht van 17 december 2008, HEG Ltd en Graphite India Ltd/Raad, T-462/04, ECLI:EU:T:2008:586, punt 67. ( 58 ) Bij Uitvoeringsverordening (EU) 2019/159 van de Commissie heeft de Commissie voor een periode van drie jaar een vrijwaringsmaatregel ten aanzien van bepaalde staalproducten ingesteld. Bij Uitvoeringsverordening (EU) 2021/1029 van de Commissie is de vrijwaringsmaatregel verlengd tot en met 30 juni 2024. ( 59 ) Europese Commissie, directoraat-generaal Handel, directoraat G, Wetstraat 170, 1040 Brussel, België. ( 60 ) Verordening (EU, Euratom) 2018/1046 van het Europees Parlement en de Raad van 18 juli 2018 tot vaststelling van de financiële regels van toepassing op de algemene begroting van de Unie, tot wijziging van Verordeningen (EU) nr. 1296/2013, (EU) nr. 1301/2013, (EU) nr. 1303/2013, (EU) nr. 1304/2013, (EU) nr. 1309/2013, (EU) nr. 1316/2013, (EU) nr. 223/2014, (EU) nr. 283/2014 en Besluit nr. 541/2014/EU en tot intrekking van Verordening (EU, Euratom) nr. 966/2012 ( PB L 193 van 30.7.2018, blz. 1 ). ( 61 ) Voorheen “Hebei Iron & Steel Co., Ltd Tangshan Branch”. ( 62 ) Voorheen “Hebei Iron & Steel Co., Ltd Chengde Branch”. BIJLAGE Land Benaming Aanvullende Taric-code VRC Angang Steel Company Limited C150 VRC Maanshan Iron & Steel Co., Ltd. C165 VRC Rizhao Steel Wire Co., Ltd. C166 VRC Rizhao Baohua New Material Co., Ltd. C167 VRC Wuhan Iron & Steel Co., Ltd. C156",
  "source": "EUR LEX"
}