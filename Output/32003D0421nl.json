{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0421:NL:HTML\">",
  "content": "EUR-Lex - 32003D0421 - NL Avis juridique important | 32003D0421 2003/421/EG: Besluit van de Commissie van 20 mei 2003 tot schorsing van de onderzoekprocedure in verband met een handelsbelemmering bestaande uit handelspraktĳken van de Republiek Colombia bĳ de invoer van motorvoertuigen Publicatieblad Nr. L 143 van 11/06/2003 blz. 0033 - 0034 Besluit van de Commissie van 20 mei 2003 tot schorsing van de onderzoekprocedure in verband met een handelsbelemmering bestaande uit handelspraktijken van de Republiek Colombia bij de invoer van motorvoertuigen (2003/421/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 3286/94 van de Raad van 22 december 1994 tot vaststelling van de communautaire procedures op het gebied van de gemeenschappelijke handelspolitiek met het oog op de handhaving van de rechten die de Gemeenschap ontleent aan internationale regelingen voor het handelsverkeer, in het bijzonder die welke onder auspiciën van de Wereldhandelsorganisatie werden vastgesteld(1) (hierna \"de verordening\" genoemd), gewijzigd bij Verordening (EG) nr. 356/95(2), en met name op artikel 11, lid 2, Overwegende hetgeen volgt: (1) Op 7 juli 2000 heeft Volkswagen AG een klacht ingediend op grond van artikel 4 van de verordening. (2) Volkswagen AG voerde aan dat de invoer van motorvoertuigen uit de Gemeenschap in de Republiek Colombia gehinderd werd door een handelsbelemmering in de zin van artikel 2, lid 1, van de verordening. (3) Deze handelsbelemmering zou het gevolg zijn van de algemene belastingwet van Colombia van 1996 (zoals gewijzigd) (Estatuto Tributario) die voor de toepassing van de BTW een onderscheid maakt tussen in en buiten Colombia geassembleerde of gefabriceerde voertuigen. Volgens deze wet is 20 % BTW van toepassing op voertuigen in de categorie tot en met 1400 cc die in Colombia zijn gefabriceerd of geassembleerd en 35 % BTW op ingevoerde voertuigen. (4) De Commissie was, na raadpleging van het Raadgevend Comité, van oordeel dat de klacht voldoende bewijsmateriaal bevatte om de inleiding van een onderzoek te rechtvaardigen. Derhalve werd op 18 augustus 2000 een onderzoekprocedure ingeleid(3). (5) Bij het onderzoek bleek het volgende: - de Republiek Colombia is haar verplichtingen op grond van artikel III, lid 2, van de GATT 1994 niet nagekomen. De door de indiener van de klacht betwiste praktijken lijken een handelsbelemmering te zijn in de zin van artikel 2, lid 1, van de verordening; - de boven vermelde discriminerende BTW-regeling van Colombia ten aanzien van ingevoerde auto's heeft nadelige gevolgen voor het handelsverkeer in de zin van artikel 2, lid 4, van de verordening. (6) Bij de onderzoekprocedure bleek dat in het belang van de Gemeenschap stappen moesten worden genomen om een einde te maken aan de nadelige gevolgen voor het handelsverkeer als gevolg van door Colombia gehandhaafde handelsbelemmeringen. (7) Om de rechten van de Gemeenschap op grond van de internationale handelsregelingen te waarborgen, leek het redelijk met de Colombiaanse overheid overleg te plegen over een minnelijke oplossing, mede gezien de moeilijke politieke en economische situatie van Colombia. (8) In december 2001 zijn de Europese Commissie en Colombia overeengekomen dat Colombia het huidige belastingverschil ten aanzien van auto's met een vermogen tot 1400 cc niet zal vergroten en dat dit BTW-verschil per 1 juli 2005 wordt opgeheven. Indien deze voorwaarden in acht worden genomen, zal de Commissie in het kader van dit onderzoek geen geschillenbeslechtingsprocedure in het kader van de WTO beginnen. Deze regeling doet geen afbreuk aan de rechtspositie van de Europese Gemeenschap en Colombia. (9) Volgens deze regeling zou de Commissie de onderzoekprocedure terzake schorsen, zodra het Colombiaanse Parlement wetgeving had vastgesteld om de overeenkomst ten uitvoer te leggen. (10) De Colombiaanse overheid heeft op 20 mei 2002 een wetsontwerp bij het Colombiaanse parlement ingediend betreffende de geleidelijke afschaffing van het verschil in BTW-tarief dat op 27 december 2002 werd goegekeurd. (11) De onderzoekprocedure dient derhalve te worden geschorst. (12) De bepalingen van dit besluit zijn in overeenstemming met het advies van het bij de verordening opgerichte Raadgevend Comité, BESLUIT: Enig artikel De op 18 augustus 2000 ingeleide onderzoekprocedure betreffende een handelsbelemmering bestaande uit handelspraktijken van Colombia bij de invoer van motorvoertuigen wordt geschorst. Gedaan te Brussel, 20 mei 2003. Voor de Commissie Pascal Lamy Lid van de Commissie (1) PB L 349 van 31.12.1994, blz. 71. (2) PB L 41 van 23.2.1995, blz. 3. (3) PB C 236 van 18.8.2000, blz. 4.",
  "source": "EUR LEX"
}