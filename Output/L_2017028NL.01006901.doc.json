{
  "url": "http://www.w3.org/1999/xhtml\">",
  "content": "L_2017028NL.01006901.xml 2.2.2017 NL Publicatieblad van de Europese Unie L 28/69 UITVOERINGSBESLUIT (EU) 2017/177 VAN DE COMMISSIE van 31 januari 2017 over de overeenstemming van het gezamenlijke voorstel tot instelling van de corridor voor goederenvervoer „Amber” met artikel 5 van Verordening (EU) nr. 913/2010 van het Europees Parlement en de Raad (Kennisgeving geschied onder nummer C(2017) 141) (Slechts de teksten in de Hongaarse, de Poolse, de Sloveense en de Slowaakse taal zijn authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 913/2010 van het Europees Parlement en de Raad van 22 september 2010 inzake het Europese spoorwegnet voor concurrerend goederenvervoer ( 1 ) , en met name artikel 5, lid 6, Overwegende hetgeen volgt: (1) Overeenkomstig artikel 5, lid 5, van Verordening (EU) nr. 913/2010 hebben de ministeries voor spoorvervoer van Hongarije, de Republiek Polen, de Republiek Slovenië en de Slowaakse Republiek de Commissie een intentieverklaring gestuurd die zij op 7 april 2016 heeft ontvangen. In de brief werd voorgesteld om op het grondgebied van die vier lidstaten de corridor voor goederenvervoer „Amber” in te stellen. (2) Overeenkomstig artikel 5, lid 6, van Verordening (EU) nr. 913/2010 heeft de Commissie dat voorstel onderzocht en heeft zij geconcludeerd dat het om de volgende redenen in overeenstemming is met artikel 5 van die verordening. (3) In het voorstel is rekening gehouden met de criteria van artikel 4 van de verordening. De voorgestelde corridor voor goederenvervoer, die over het grondgebied van meer dan drie lidstaten loopt, vergemakkelijkt het vervoer tussen de havens aan de Adriatische Zee in Slovenië, tussen de binnenhavens aan de Donau in Hongarije en in Slowakije. Hij verbetert ook de verbinding met de grote intermodale overslagterminals voor weg- en spoorvervoer in de betrokken lidstaten en zorgt voor een rechtstreekse goederenroute ten oosten van de Alpen. Hij kan ook het spoorverkeer met Servië bevorderen en eventueel het spoorverkeer over de oostelijke grens van de EU en tussen Europa en Azië verbeteren. (4) Bovendien blijkt uit marktstudies over de „Amber”-corridor dat er op het voorgestelde traject een verkeersvraag is, onder meer tussen het westelijke achterland van Hongarije en de zeehaven van Koper en tussen de oostelijke gebieden van Polen, Slowakije en Hongarije. Uit de studies blijkt dat een modal shift en een groter verkeersvolume op de corridor tot de mogelijkheden behoren. (5) De betrokken infrastructuurbeheerders hebben hun volledige steun voor de nieuwe goederencorridor betuigd en volgens de intentieverklaring hebben de potentiële aanvragers belangstelling laten blijken om de corridor te gebruiken. (6) De in dit besluit vervatte maatregelen zijn in overeenstemming met het advies van het volgens artikel 21 van Verordening (EU) nr. 913/2010 opgerichte comité, HEEFT HET VOLGENDE BESLUIT VASTGESTELD: Artikel 1 De intentieverklaring over de instelling van de corridor voor goederenvervoer „Amber”, die de Commissie op 7 april 2016 heeft ontvangen van de ministeries voor spoorvervoer van Hongarije, de Republiek Polen, de Republiek Slovenië en de Slowaakse Republiek en waarin het traject Koper-Ljubljana-/Zalaszentivan-Sopron/Csorna-/(grens Hongarije-Servië)-Kelebia-Budapest-/-Komárom-Leopoldov/Rajka-Bratislava-Žilina-Katowice/Kraków-Warszawa/Łuków-Terespol-(grens Polen-Belarus) wordt voorgesteld als hoofdtraject van de „Amber”-corridor, is in overeenstemming met artikel 5 van Verordening (EU) nr. 913/2010. Artikel 2 Dit besluit is gericht tot Hongarije, de Republiek Polen, de Republiek Slovenië en de Slowaakse Republiek. Gedaan te Brussel, 31 januari 2017. Voor de Commissie Violeta BULC Lid van de Commissie ( 1 ) PB L 276 van 20.10.2010, blz. 22 .",
  "source": "EUR LEX"
}