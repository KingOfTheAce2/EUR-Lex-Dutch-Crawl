{
  "url": "http://www.w3.org/1999/xhtml\">",
  "content": "L_2010097NL.01001601.xml 17.4.2010 NL Publicatieblad van de Europese Unie L 97/16 BESLUIT VAN DE COMMISSIE van 16 april 2010 tot intrekking van Beschikking 2006/236/EG betreffende bijzondere voorwaarden voor uit Indonesië ingevoerde visserijproducten bestemd voor menselijke consumptie (Kennisgeving geschied onder nummer C(2010) 2354) (Voor de EER relevante tekst) (2010/219/EU) DE EUROPESE COMMISSIE, Gelet op het Verdrag betreffende de werking van de Europese Unie, Gelet op Richtlijn 97/78/EG van de Raad van 18 december 1997 tot vaststelling van de beginselen voor de organisatie van de veterinaire controles voor producten die uit derde landen in de Gemeenschap worden binnengebracht ( 1 ) , en met name op artikel 22, lid 6, Gelet op Verordening (EG) nr. 178/2002 van het Europees Parlement en de Raad van 28 januari 2002 tot vaststelling van de algemene beginselen en voorschriften van de levensmiddelenwetgeving, tot oprichting van een Europese Autoriteit voor voedselveiligheid en tot vaststelling van procedures voor voedselveiligheidsaangelegenheden ( 2 ) , en met name op artikel 53, lid 1, onder b), Overwegende hetgeen volgt: (1) Beschikking 2006/236/EG van de Commissie van 21 maart 2006 betreffende bijzondere voorwaarden voor uit Indonesië ingevoerde visserijproducten bestemd voor menselijke consumptie ( 3 ) is vastgesteld omdat uit de resultaten van inspectiebezoeken van de Commissie aan Indonesië bleek dat in dat derde land ernstige tekortkomingen bestonden op het punt van hygiëne bij de behandeling van visserijproducten. (2) Beschikking 2006/236/EG is gewijzigd bij Beschikking 2008/660/EG van de Commissie ( 4 ) , waarbij de verplichting werd opgeheven visserijproducten en aquacultuurproducten van oorsprong uit Indonesië op de aanwezigheid van respectievelijk histamine en zware metalen te testen. (3) Krachtens Beschikking 2006/236/EG moeten de lidstaten erop toezien dat elke uit Indonesië ingevoerde zending visserijproducten — met uitzondering van producten afkomstig van aquacultuur — aan de nodige tests wordt onderworpen om ervoor te zorgen dat de producten bepaalde maximumgehalten aan zware metalen niet overschrijden. (4) Beschikking 2006/236/EG bepaalt ook dat die beschikking opnieuw moet worden bekeken op grond van de door de bevoegde Indonesische autoriteiten verstrekte garanties en de resultaten van de door de lidstaten uitgevoerde tests. (5) Wat zware metalen betreft, hebben de door de lidstaten uitgevoerde tests op uit Indonesië ingevoerde visserijproducten gunstige resultaten opgeleverd. Bovendien heeft Indonesië de Commissie nu de passende garanties verstrekt. Het is daarom niet langer nodig elke zending visserijproducten op zware metalen te testen. (6) Beschikking 2006/236/EG moet daarom dienovereenkomstig worden gewijzigd. (7) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 Beschikking 2006/236/EG wordt ingetrokken. Artikel 2 Dit besluit is gericht tot de lidstaten. Gedaan te Brussel, 16 april 2010. Voor de Commissie John DALLI Lid van de Commissie ( 1 ) PB L 24 van 30.1.1998, blz. 9 . ( 2 ) PB L 31 van 1.2.2002, blz. 1 . ( 3 ) PB L 83 van 22.3.2006, blz. 16 . ( 4 ) PB L 215 van 12.8.2008, blz. 6 .",
  "source": "EUR LEX"
}