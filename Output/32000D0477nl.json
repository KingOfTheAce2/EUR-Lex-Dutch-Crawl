{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0477:NL:HTML\">",
  "content": "EUR-Lex - 32000D0477 - NL Avis juridique important | 32000D0477 2000/477/EG: Beschikking van de Commissie van 24 juli 2000 inzake de aankoop door de Gemeenschap van bluetonguevaccin voor gebruik in noodgevallen (kennisgeving geschied onder nummer C(2000) 2209) Publicatieblad Nr. L 187 van 26/07/2000 blz. 0056 - 0056 Beschikking van de Commissie van 24 juli 2000 inzake de aankoop door de Gemeenschap van bluetonguevaccin voor gebruik in noodgevallen (kennisgeving geschied onder nummer C(2000) 2209) (2000/477/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied(1), laatstelijk gewijzigd bij Verordening (EG) nr. 1258/1999(2), en met name op de artikelen 6 en 8, Overwegende hetgeen volgt: (1) Bluetongue is een door geleedpotigen overgedragen virale ziekte bij herkauwers die aanzienlijke economische verliezen kan veroorzaken in de veehouderij. (2) In 1998 en 1999 zijn uitbraken van bluetongue geconstateerd in Griekenland. (3) In 1999 zijn uitbraken van bluetongue geconstateerd in Bulgarije en Turkije. (4) De in Griekenland geconstateerde serotypes zijn de serotypes 4, 9 en 16. (5) In 2000 zijn uitbraken van bluetongue gemeld in Tunesië. (6) Het in Tunesië geconstateerde serotype is het serotype 2. (7) Het gebruik van vaccin kan een belangrijk hulpmiddel zijn om verspreiding van bluetongue tegen te gaan. (8) Door de farmaceutische bedrijven in de lidstaten wordt geen bluetonguevaccin geproduceerd. (9) Het laboratorium van Ondersteport, Zuid-Afrika, is het enige laboratorium dat een verzwakt vaccin op basis van de in het Middellandse-Zeegebied bestaande serotypes mag produceren. (10) Wanneer wordt besloten om tot vaccinatie over te gaan, is het, om geen nieuwe serotypes in het ecosysteem te introduceren, raadzaam om in een besmet of bedreigd gebied gebruik te maken van een vaccin op basis van serotypes die daar reeds voorkomen of een directe bedreiging vormen. Daarom moet een vaccinbank met trivalent vaccin (4, 9, 16) worden opgezet om in de context van dreiging in het zuidoosten het hoofd te bieden aan crisissituaties. (11) Het is eveneens noodzakelijk een vaccinbank met monovalent vaccin (serotype 2) op te zetten in verband met de bedreiging die de situatie in Noord-Afrika voor de zuidelijke lidstaten vormt. (12) De in deze beschikking vervatte maatregelen zijn in overeenstemming met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 1. Voor noodgevallen treft de Commissie de nodige regelingen voor de aankoop van 500000 doses trivalent bluetonguevaccin op basis van de serotypes 4, 9 en 16, en 500000 doses monovalent bluetonguevaccin (serotype 2). 2. De in lid 1 bedoelde regelingen omvatten opslag van vaccin op zodanige wijze dat het onmiddellijk kan worden verstuurd naar gebieden waar vaccinatie moet plaatsvinden. Artikel 2 De kosten van de in artikel 1 bedoelde maatregelen bedragen ten hoogste 160000 EUR. Artikel 3 1. De Commissie sluit onverwijld contracten met het laboratorium van Ondersteport in Zuid-Afrika om aan de in de artikelen 1 en 2 genoemde doelstellingen te voldoen. 2. De directeur-generaal van het directoraat-generaal Gezondheid en consumentenbescherming wordt gemachtigd om namens de Europese Commissie de contracten te ondertekenen. Artikel 4 Beschikking 2000/292/EG(3) van de Commissie van 6 april 2000 wordt ingetrokken. Artikel 5 Deze beschikking is gericht tot de lidstaten. Gedaan te Brussel, 24 juli 2000. Voor de Commissie David Byrne Lid van de Commissie (1) PB L 224 van 18.8.1990, blz. 19. (2) PB L 160 van 26.6.1999, blz. 103. (3) PB L 95 van 15.4.2000, blz. 39.",
  "source": "EUR LEX"
}