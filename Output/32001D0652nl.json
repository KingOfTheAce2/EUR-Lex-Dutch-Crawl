{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0652:NL:HTML\">",
  "content": "EUR-Lex - 32001D0652 - NL Avis juridique important | 32001D0652 2001/652/EG: Beschikking van de Commissie van 16 augustus 2001 inzake een financiële bĳdrage voor de uitroeiing van mond- en klauwzeer in Nederland in 2001 (kennisgeving geschied onder nummer C(2001) 2534) Publicatieblad Nr. L 230 van 28/08/2001 blz. 0008 - 0011 Beschikking van de Commissie van 16 augustus 2001 inzake een financiële bijdrage voor de uitroeiing van mond- en klauwzeer in Nederland in 2001 (kennisgeving geschied onder nummer C(2001) 2534) (Slechts de tekst in de Nederlandse taal is authentiek) (2001/652/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied(1), laatstelijk gewijzigd bij Beschikking 2001/12/EG(2), en met name op artikel 11, leden 2 en 4, Overwegende hetgeen volgt: (1) In 2001 hebben zich uitbraken van mond- en klauwzeer voorgedaan in Nederland. Het uitbreken van deze ziekte betekent een ernstig gevaar voor de beslagen in de Gemeenschap. Om verspreiding van de ziekte te voorkomen en bij te dragen in de uitroeiing ervan, kan de Commissie bijstand verlenen voor de subsidiabele uitgaven die door de lidstaat zijn gedaan. (2) Zodra de besmetting met mond- en klauwzeer officieel was bevestigd, hebben de Nederlandse autoriteiten gemeld dat zij de in artikel 3, lid 2, van Beschikking 90/424/EEG genoemde maatregelen hadden genomen en onmiddellijk de desbetreffende bepalingen van Richtlijn 85/511/EEG van de Raad(3) ten uitvoer hadden gelegd. (3) Krachtens artikel 3, lid 2, van Verordening (EG) nr. 1258/1999 van de Raad(4) worden de overeenkomstig de communautaire voorschriften genomen maatregelen op veterinair en fytosanitair gebied gefinancierd uit het EOGFL, afdeling Garantie. Met het oog op de financiële controle zijn de artikelen 8 en 9 van Verordening (EG) nr. 1258/1999 van toepassing. (4) De financiële bijdrage van de Gemeenschap wordt verleend op voorwaarde dat de geplande maatregelen op doelmatige wijze worden uitgevoerd en dat de autoriteiten de nodige informatie binnen de vastgestelde termijnen verstrekken. (5) In afwachting dat de Commissie haar controles heeft voltooid, dient een eerste voorschot te worden betaald zodra de nodige kredieten beschikbaar zijn. (6) De in artikel 3, lid 2, van Beschikking 90/424/EEG gebruikte term \"passende schadeloosstelling van de veehouders\" moet worden toegelicht. (7) De in deze beschikking vervatte maatregelen zijn in overeenstemming met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 Aan Nederland kan een financiële bijdrage van de Gemeenschap worden verleend teneinde de eigenaars op passende wijze schadeloos te stellen voor de dieren die verplicht zijn geslacht in het kader van de uitroeiingsmaatregelen in verband met de in 2001 geconstateerde uitbraken van mond- en klauwzeer, overeenkomstig het bepaalde in artikel 3, lid 2, en artikel 11 van Beschikking 90/424/EEG. Artikel 2 1. De financiële bijdrage van de Gemeenschap wordt betaald op basis van: a) de door Nederland ingediende bewijsstukken betreffende de onmiddellijke en passende schadeloosstelling van de eigenaars; b) de resultaten van de door de Commissie verrichte controles als bedoeld in artikel 3. 2. Aan Nederland kan, op verzoek, een voorschot van 39 miljoen EUR worden uitgekeerd zodra deze beschikking is goedgekeurd en de vereiste kredieten beschikbaar zijn. 3. De in lid 1 bedoelde documenten omvatten een epizoötiologisch verslag voor elk bedrijf waar dieren zijn geslacht en vernietigd, en een financieel verslag. Het financieel verslag houdt rekening met de categorieën dieren die op elk bedrijf zijn vernietigd of geslacht en vernietigd in verband met mond- en klauwzeer. Deze verslagen worden aangeleverd in elektronische vorm volgens het model in bijlage 1. 4. De bewijsstukken betreffende de maatregelen die zijn genomen in de in artikel 1 bedoelde periode, worden uiterlijk op 1 oktober 2001 overgelegd. 5. In het kader van deze beschikking wordt onder \"passende schadeloosstelling\" verstaan dat een bedrag wordt uitgekeerd dat gelijk is aan de waarde van de dieren onmiddellijk vóórdat zij werden besmet. Artikel 3 De Commissie kan, in samenwerking met de nationale bevoegde autoriteiten, controles ter plaatse verrichten inzake de toepassing van bovengenoemde maatregelen en de daaraan verbonden uitgaven. De Commissie stelt de lidstaten in kennis van de resultaten van de verrichte controles. Artikel 4 Deze beschikking is gericht tot het Koninkrijk der Nederlanden. Gedaan te Brussel, 16 augustus 2001. Voor de Commissie David Byrne Lid van de Commissie (1) PB L 224 van 18.8.1990, blz. 19. (2) PB L 3 van 6.1.2001, blz. 27. (3) PB L 315 van 26.11.1985, blz. 11. (4) PB L 160 van 26.6.1999, blz. 103. BIJLAGE 1 >PIC FILE= \"L_2001230NL.001002.TIF\"> >PIC FILE= \"L_2001230NL.001101.TIF\">",
  "source": "EUR LEX"
}