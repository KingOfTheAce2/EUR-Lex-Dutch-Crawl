{
  "url": "http://www.w3.org/1999/xhtml\">",
  "content": "C_2018201NL.01000301.xml 12.6.2018 NL Publicatieblad van de Europese Unie C 201/3 BESLUIT VAN DE COMMISSIE van 7 juni 2018 tot formalisering van de Groep van deskundigen inzake douanebeleid van de Commissie (2018/C 201/04) DE EUROPESE COMMISSIE, Gezien het Verdrag betreffende de werking van de Europese Unie, Overwegende hetgeen volgt: (1) In het Verdrag betreffende de werking van de Europese Unie (VWEU) is de bevoegdheid voor douaneaangelegenheden aan de Unie toegekend op verschillende gebieden van haar interne en externe beleidsmaatregelen en acties. De uitoefening van die bevoegdheid door de Unie en de uitvoering van de op basis daarvan vastgestelde maatregelen door de lidstaten hebben de douane-unie sinds 1968 gaandeweg versterkt. (2) Overeenkomstig de mededeling van de Commissie „De ontwikkeling van de EU-douane-unie en haar governance” ( 1 ) moet de Commissie het partnerschap met de lidstaten revitaliseren met het oog op een gedeelde algehele beheersvisie voor de EU-douane-unie om te zorgen voor flexibeler en doeltreffender samenwerking en betere regelgeving, waarbij een beroep wordt gedaan op de deskundigheid van de douaneautoriteiten van de lidstaten in een adviesorgaan. (3) Ook moet een uniforme toepassing en doeltreffende handhaving van de regels worden gegarandeerd door betere coördinatie van en samenwerking tussen operationele diensten. (4) Bovendien is voor het doeltreffende beheer van de buitengrens van de Unie tegenwoordig een geïntegreerd grensbeheer en een geïntegreerde rechtshandhaving nodig, alsmede de ontwikkeling van nauwere samenwerking en betere informatie-uitwisseling met de overheden die betrokken zijn bij andere relevante beleidsterreinen zoals de veiligheidsunie, om bij te dragen aan de doeltreffendheid ervan. (5) Ten aanzien van de beleidsontwikkeling, -coördinatie en -uitvoering van de douane-unie heeft de Commissie tot nu toe in belangrijke mate geprofiteerd van de deskundigheid en het advies van de Groep douanebeleid, die in 1962 werd opgericht. De Groep douanebeleid is een informele deskundigengroep van de Commissie in de zin van het besluit van de Commissie tot vaststelling van horizontale regels voor deskundigengroepen ( 2 ) , waarin de hoofden van de douanediensten bijeenkomen. Het belang van de Groep douanebeleid is door de Raad erkend in zijn conclusies over de hervorming van de governance van de douane-unie van de EU ( 3 ) . (6) Om de positie van de Groep douanebeleid binnen de governance van de douane-unie te versterken, de samenhang van de uitgevoerde werkzaamheden op dit gebied te garanderen en voort te bouwen op de deskundigheid van de groep, alsmede om het belang ervan binnen het governanceproces van de douane-unie te benadrukken naast de andere betrokken fora, en om zijn rol, taken en structuur te ontwikkelen en te verduidelijken, moet de status van de Groep douanebeleid worden geformaliseerd. (7) De groep moet de Commissie van input voorzien om het douanebeleid en de douanestrategie te helpen definiëren en om duidelijke strategische en operationele prioriteiten voor de toekomst van de ontwikkeling en het beheer van de douane-unie vast te stellen, in overeenstemming met haar strategische doelstellingen, zoals uiteengezet in de mededeling van de Commissie „Strategie voor de ontwikkeling van de douane-unie” ( 4 ) . (8) De groep moet de Commissie ook ondersteunen bij de vaststelling van overkoepelende samenwerking en coördinatie tussen de Commissie en de lidstaten en andere belanghebbenden met betrekking tot de operationele aspecten van de douane-unie en de uitvoering van de wetgeving, de programma’s en het beleid van de Unie op het gebied van douane. Bovendien moet de groep ook rekening houden met en advies verstrekken over de relevante aspecten van ander voor de douane relevant beleid, zoals het fraudebestrijdingsbeleid of de belastinginning. (9) De groep moet bestaan uit vertegenwoordigers van de douaneautoriteiten van de lidstaten. (10) Er moeten voorschriften worden vastgesteld inzake de openbaarmaking van informatie door de leden van de groep. (11) Persoonsgegevens moeten worden verwerkt overeenkomstig Verordening (EG) nr. 45/2001 van het Europees Parlement en de Raad ( 5 ) , HEEFT HET VOLGENDE BESLUIT VASTGESTELD: Artikel 1 Onderwerp De Groep van deskundigen inzake douanebeleid van de Commissie (hierna „de groep” genoemd) wordt officieel opgericht. Artikel 2 Taken De groep heeft de volgende taken: a) de Commissie van strategisch advies voorzien over beleidsvraagstukken op douanegebied en over de manier waarop de werking van de douane-unie kan worden versterkt; b) de Commissie van advies voorzien over de doeltreffende en efficiënte werking van de douane-unie, waaronder advies over de uitvoering en andere aangelegenheden op het gebied van operationeel beleid; c) ervaringen, beste praktijken en informatie uitwisselen ten aanzien van operationele, financiële en nalevingsproblemen die zich voordoen; d) de Commissie van strategisch advies voorzien met betrekking tot de activiteiten op grond van de volgende financiële programma’s: i) Douane 2020, vastgesteld bij Verordening (EG) nr. 1294/2013 van het Europees Parlement en de Raad ( 6 ) ; ii) Fiscalis 2020, vastgesteld bij Verordening (EG) nr. 1286/2013 van het Europees Parlement en de Raad ( 7 ) ; e) advies geven over aangelegenheden op het gebied van belastinginning die onder de verantwoordelijkheid van de douane vallen; f) strategisch advies geven over de volgende aangelegenheden: i) opkomend of gepland nieuw douanebeleid en programma-initiatieven en geplande wetgeving die van invloed zullen zijn op bestaand douanebeleid of bestaande operationele procedures of die dat beleid veranderen; ii) operationele aangelegenheden die zich voordoen op het gebied van de uitvoering van nieuwe wetgeving; iii) problemen die van invloed zijn op de organisatie van de overheidsdiensten of organen van de lidstaten, personeelsbeheer, met inbegrip van opleidings- en onderwijsprogramma’s, begroting of capaciteit; iv) andere problemen van strategische aard op het gebied van douanegerelateerde aangelegenheden en problemen waarbij de leden betrokken zijn en die binnen andere beleidsterreinen van de Unie dan de douane-unie vallen; g) een uitwisseling van ervaring en goede praktijken over douanegerelateerde aangelegenheden tot stand brengen. Artikel 3 Raadpleging De Commissie kan de groep raadplegen over alle douanegerelateerde aangelegenheden. Artikel 4 Lidmaatschap 1.   De leden zijn douaneautoriteiten als gedefinieerd in artikel 5, punt 1, van Verordening (EU) nr. 952/2013 van het Europees Parlement en de Raad ( 8 ) . De leden wijzen hun vertegenwoordigers aan op het niveau van directeur-generaal van DG TAXUD/afdelingshoofd of op een gelijkwaardig niveau en zorgen ervoor dat hun vertegenwoordigers een hoog niveau van deskundigheid kunnen bieden. 2.   Vertegenwoordigers van leden die naar het oordeel van DG TAXUD niet aan de voorwaarden van artikel 339 van het Verdrag betreffende de werking van de Europese Unie voldoen, worden niet langer uitgenodigd om aan vergaderingen van de groep deel te nemen en kunnen voor de rest van hun ambtstermijn worden vervangen. Artikel 5 Voorzitter De groep wordt voorgezeten door de directeur-generaal van DG TAXUD of, bij afwezigheid van de directeur-generaal, door een andere vertegenwoordiger van de Commissie die door DG TAXUD is aangewezen. Artikel 6 Werkwijze 1.   De groep handelt op verzoek van DG TAXUD, met inachtneming van de horizontale regels. 2.   De vergaderingen van de groep worden in beginsel in de gebouwen van de Commissie gehouden. 3.   Het secretariaat wordt verzorgd door DG TAXUD. Ambtenaren van de Commissie van andere diensten die een belang in de werkzaamheden hebben, mogen de vergaderingen van de groep en haar subgroepen bijwonen. 4.   In overleg met DG TAXUD kan de groep bij gewone meerderheid van haar leden besluiten haar beraadslagingen voor het publiek open te stellen. 5.   De notulen van de besprekingen over elk agendapunt en over de door de groep verleende adviezen zijn relevant en volledig. De notulen worden onder verantwoordelijkheid van de voorzitter opgesteld door het secretariaat. 6.   De groep neemt haar adviezen, aanbevelingen en verslagen met eenparigheid van stemmen aan. Wanneer er wordt gestemd, gebeurt dit bij gewone meerderheid van de leden. Leden die hebben tegengestemd, hebben het recht een document met een samenvatting van de redenen voor hun standpunt aan de adviezen, aanbevelingen en verslagen te laten hechten. Artikel 7 Subgroepen 1.   DG TAXUD kan subgroepen oprichten om specifieke kwesties te onderzoeken op basis van een door DG TAXUD opgesteld mandaat. De subgroepen handelen overeenkomstig de horizontale regels en brengen verslag uit aan de groep. Zij worden opgeheven zodra hun opdracht is vervuld. 2.   Alleen leden van de groep kunnen worden benoemd als leden van een subgroep. Artikel 8 Uitgenodigde deskundigen DG TAXUD kan deskundigen met een specifieke deskundigheid ten aanzien van een agendapunt verzoeken om op ad-hocbasis aan de werkzaamheden van de groep of de subgroepen deel te nemen. Artikel 9 Waarnemers 1.   Overeenkomstig de horizontale regels kan, via een rechtstreekse uitnodiging of als uitkomst van een oproep tot kandidaatstelling, aan personen, organisaties en overheidsinstanties de status van waarnemer worden toegekend. 2.   De tot waarnemer benoemde organisaties en overheidsinstanties wijzen hun vertegenwoordigers aan. 3.   Waarnemers en hun vertegenwoordigers kunnen toestemming krijgen van de voorzitter om deel te nemen aan de besprekingen van de groep en hun deskundigheid in te brengen. Zij hebben echter geen stemrecht en nemen niet deel aan het formuleren van de aanbevelingen of adviezen van de groep. Artikel 10 Reglement van orde Op voorstel van en in overleg met DG TAXUD stelt de groep haar reglement van orde vast bij gewone meerderheid van haar leden, op basis van het standaardreglement van orde voor deskundigengroepen en met inachtneming van de horizontale regels. Artikel 11 Geheimhouding en behandeling van gerubriceerde informatie De leden van de groep en hun vertegenwoordigers, alsmede uitgenodigde deskundigen en waarnemers, zijn gebonden aan het beroepsgeheim, dat op grond van de Verdragen en de uitvoeringsregels ervan voor alle leden van de instellingen en hun personeelsleden geldt, alsook aan de veiligheidsvoorschriften van de Commissie betreffende de bescherming van gerubriceerde informatie van de Unie, die zijn neergelegd in de Besluiten (EU, Euratom) 2015/443 en (EU, Euratom) ( 9 ) 2015/444 ( 10 ) van de Commissie. Bij niet-nakoming van die verplichtingen kan de Commissie alle passende maatregelen nemen. Artikel 12 Transparantie 1.   De groep en haar subgroepen worden geregistreerd in het register van deskundigengroepen. 2.   Wat de samenstelling betreft, worden de volgende gegevens in het register van deskundigengroepen bekendgemaakt: a) de namen van de autoriteiten van de lidstaten; b) de namen van de waarnemers. 3.   Alle relevante documenten, inclusief de agenda’s, de notulen en de bijdragen van deelnemers, worden ter beschikking gesteld in het register van deskundigengroepen of via een link in dat register naar een speciale website. De toegang tot speciale websites wordt niet onderworpen aan gebruikersregistratie of enige andere beperking. Met name de agenda en andere relevante achtergronddocumenten worden bijtijds vóór aanvang van de vergadering bekendgemaakt, gevolgd door de tijdige bekendmaking van de notulen. Op de bekendmakingsplicht wordt uitsluitend een uitzondering gemaakt wanneer wordt geoordeeld dat de openbaarmaking van een document de bescherming van een openbaar of particulier belang zou ondermijnen als bedoeld in artikel 4 van Verordening (EG) nr. 1049/2001 van het Europees Parlement en de Raad ( 11 ) . Artikel 13 Vergaderkosten 1.   Deelnemers aan de werkzaamheden van de groep en de subgroepen ontvangen geen bezoldiging voor de diensten die zij aanbieden. 2.   De reis- en verblijfkosten van de deelnemers aan de werkzaamheden van de groep en de subgroepen worden door de Commissie vergoed. De vergoeding vindt plaats overeenkomstig de binnen de Commissie geldende bepalingen en binnen de grenzen van de beschikbare kredieten die aan de diensten van de Commissie zijn toegewezen op grond van de jaarlijkse procedure voor de toewijzing van middelen. De vergoeding wordt beperkt tot één deelnemer per lidstaat. Gedaan te Brussel, 7 juni 2008. Voor de Commissie Pierre MOSCOVICI Lid van de Commissie ( 1 ) COM(2016) 813 final van 21 december 2016. ( 2 ) C(2016) 3301 final van 30 mei 2016. ( 3 ) PB C 171 van 6.6.2014, blz. 1 . ( 4 ) COM(2008) 169 definitief van 1 april 2008. ( 5 ) Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( PB L 8 van 12.1.2001, blz. 1 ). ( 6 ) Verordening (EU) nr. 1294/2013 van het Europees Parlement en de Raad van 11 december 2013 tot vaststelling van een actieprogramma voor douane in de Europese Unie voor de periode 2014-2020 (Douane 2020) en tot intrekking van Beschikking nr. 624/2007/EG ( PB L 347 van 20.12.2013, blz. 209 ). ( 7 ) Verordening (EU) nr. 1286/2013 van het Europees Parlement en de Raad van 11 december 2013 tot vaststelling van een actieprogramma ter verbetering van het functioneren van de belastingstelsels in de Europese Unie voor de periode 2014-2020 (Fiscalis 2020) en tot intrekking van Beschikking nr. 1482/2007/EG ( PB L 347 van 20.12.2013, blz. 25 ). ( 8 ) Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( PB L 269 van 10.10.2013, blz. 1 ). ( 9 ) Besluit (EU, Euratom) 2015/443 van de Commissie van 13 maart 2015 betreffende veiligheid binnen de Commissie ( PB L 72 van 17.3.2015, blz. 41 ). ( 10 ) Besluit (EU, Euratom) 2015/444 van de Commissie van 13 maart 2015 betreffende de veiligheidsvoorschriften voor de bescherming van gerubriceerde EU-informatie ( PB L 72 van 17.3.2015, blz. 53 ). ( 11 ) Verordening (EG) nr. 1049/2001 van het Europees Parlement en de Raad van 30 mei 2001 inzake de toegang van het publiek tot documenten van het Europees Parlement, de Raad en de Commissie ( PB L 145 van 31.5.2001, blz. 43 ).",
  "source": "EUR LEX"
}