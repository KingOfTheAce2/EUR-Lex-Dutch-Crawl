{
  "url": "http://www.w3.org/1999/xhtml\">",
  "content": "L_2021106NL.01005201.xml 26.3.2021 NL Publicatieblad van de Europese Unie L 106/52 UITVOERINGSVERORDENING (EU) 2021/531 VAN DE COMMISSIE van 22 maart 2021 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 maart 2021. Voor de Commissie Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een lensvatting, vervaardigd van metaal en kunststof, met een bajonetverbinding, met afmetingen van ongeveer 92 × 86 × 35,1 mm. Het artikel is bedoeld om te worden bevestigd vooraan op een digitaal videocameraopnametoestel, met name tussen het videocameraopnametoestel en het objectief. Het maakt het mogelijk om objectieven te gebruiken bij digitale videocameraopnametoestellen waarvan de vatting een andere draadgrootte heeft, en om de iris mechanisch in te stellen door middel van een irisregelaar. 9002 11 00 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 1, onder m), op afdeling XVI, aantekening 2, onder b), op hoofdstuk 90 en de tekst van de GN-codes 9002  en 9002 11 00 . Indeling onder post 8529  als een deel waarvan kan worden onderkend dat het uitsluitend of hoofdzakelijk bestemd is voor apparaten of toestellen van de posten 8525  tot en met 8528 , is uitgesloten omdat het artikel niet essentieel is voor de functie van het digitale cameraopnametoestel. Aangezien het artikel het mogelijk maakt om objectieven te gebruiken bij digitale videocameraopnametoestellen waarvan de vatting een andere draadgrootte heeft, vergroot het de gebruiksmogelijkheden van objectieven. Het artikel moet daarom worden beschouwd als een toebehoren waarvan kan worden onderkend dat het uitsluitend of hoofdzakelijk bestemd is voor objectieven van post 9002 (zie arrest van het Hof van Justitie van 16 juni 2011, Unomedical, C-152/10, ECLI:EU:C:2011:402, punten 29, 30 en 34). Indeling onder post 8479  als een machine met een eigen functie, niet genoemd of niet begrepen onder andere posten van hoofdstuk 84, is derhalve uitgesloten omdat het artikel meer specifiek onder een post van een ander hoofdstuk van de nomenclatuur valt (zie ook de GS-toelichtingen op post 8479 , tweede alinea, onder b)). Het artikel moet daarom worden ingedeeld onder GN-code 9002 11 00  als een toebehoren voor objectieven van post 9002 .",
  "source": "EUR LEX"
}