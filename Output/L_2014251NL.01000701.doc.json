{
  "url": "http://www.w3.org/1999/xhtml\">",
  "content": "L_2014251NL.01000701.xml 23.8.2014 NL Publicatieblad van de Europese Unie L 251/7 BESLUIT 2014/538/GBVB VAN DE RAAD van 8 juli 2014 betreffende de ondertekening en de sluiting van de Overeenkomst tussen de Europese Unie en de Republiek Columbia tot vaststelling van een kader voor de deelname van de Republiek Columbia aan crisisbeheersingsoperaties van de Europese Unie DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 37, in samenhang met artikel 218, leden 5 en 6, van het Verdrag betreffende de werking van de Europese Unie, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De voorwaarden voor de deelname van derde staten aan crisisbeheersingsoperaties van de Unie dienen te worden vastgelegd in een overeenkomst tot vaststelling van een kader voor de mogelijke deelname in de toekomst, in plaats van per geval voor elke desbetreffende operatie te worden bepaald. (2) Ingevolge de vaststelling door de Raad, op 17 februari 2014, van een besluit houdende machtiging tot het openen van onderhandelingen, heeft de hoge vertegenwoordiger van de Unie voor buitenlandse zaken en veiligheidsbeleid onderhandeld over een Overeenkomst tussen de Europese Unie en de Republiek Columbia tot vaststelling van een kader voor de deelname van de Republiek Columbia aan crisisbeheersingsoperaties van de Europese Unie („de overeenkomst”). (3) De overeenkomst dient te worden goedgekeurd, HEEFT HET VOLGENDE BESLUIT VASTGESTELD: Artikel 1 De Overeenkomst tussen de Europese Unie en de Republiek Columbia tot vaststelling van een kader voor de deelname van de Republiek Columbia aan crisisbeheersingsoperaties van de Europese Unie wordt namens de Unie goedgekeurd. De tekst van de overeenkomst is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst te ondertekenen teneinde de Unie te binden. Artikel 3 De voorzitter van de Raad verricht, namens de Unie, de in artikel 17, lid 1, van de overeenkomst bedoelde kennisgeving ( 1 ) . Artikel 4 Dit besluit treedt in werking op de dag waarop het wordt vastgesteld. Gedaan te Brussel, 8 juli 2014. Voor de Raad De voorzitter P. C. PADOAN ( 1 ) De datum van inwerkingtreding van de overeenkomst wordt door het secretariaat-generaal van de Raad in het Publicatieblad van de Europese Unie bekendgemaakt.",
  "source": "EUR LEX"
}