{
  "url": "http://www.w3.org/1999/xhtml\">",
  "content": "C_2016074NL.01000401.xml 26.2.2016 NL Publicatieblad van de Europese Unie C 74/4 BESLUIT VAN DE COMMISSIE van 25 februari 2016 tot oprichting van een Wetenschappelijk, Technisch en Economisch Comité voor de visserij (2016/C 74/05) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1380/2013 van het Europees Parlement en de Raad van 11 december 2013 inzake het gemeenschappelijk visserijbeleid, tot wijziging van Verordeningen (EG) nr. 1954/2003 en (EG) nr. 1224/2009 van de Raad en tot intrekking van Verordeningen (EG) nr. 2371/2002 en (EG) nr. 639/2004 van de Raad en Besluit 2004/585/EG van de Raad ( 1 ) , en met name artikel 26, Overwegende hetgeen volgt: (1) In artikel 43 van het Verdrag wordt aan de Europese Unie en de lidstaten de taak toegewezen om de bepalingen vast te stellen die nodig zijn om de doelstellingen van het gemeenschappelijk visserijbeleid (GVB) na te streven. (2) Met het oog op de uitvoering van het beleid van de Unie inzake visserij en aquacultuur is de bijstand van hooggekwalificeerde wetenschappelijke deskundigen vereist, in het bijzonder voor de toepassing van kennis op het gebied van mariene en visserijbiologie, vistuigtechnologie, visserijeconomie, visserijgovernance, ecosysteemeffecten van de visserij, aquacultuur of verwante vakgebieden, of op het gebied van de verzameling, het beheer en het gebruik van visserij- en aquacultuurgegevens, (3) Derhalve moet een werkgroep van deskundigen inzake visserij en aquacultuur worden opgericht en moeten de taken en de structuur daarvan worden vastgesteld. Deze bijstand moet worden geboden door een permanent Wetenschappelijk, Technisch en Economisch Comité voor de visserij (WTECV) dat door de Commissie wordt opgericht. (4) Om het GVB te ontwikkelen dient de Commissie, waar passend, de WTECV-groep te raadplegen over aangelegenheden betreffende de instandhouding en het beheer van levende rijkdommen van de zee, met inbegrip van biologische, economische, milieugerelateerde, sociale en technische overwegingen overeenkomstig artikel 26 van Verordening (EU) nr. 1380/2013. Het advies van deze groep moet steunen op de beginselen van deskundigheid, onafhankelijkheid, onpartijdigheid en doorzichtigheid. (5) De WTECV-groep moet zijn samengesteld uit een passend aantal leden om de vereiste taken te verrichten. De leden van de groep moeten hooggekwalificeerde, gespecialiseerde, onafhankelijke deskundigen zijn die worden geselecteerd op basis van objectieve criteria en in het kader van een openbare oproep tot het indienen van sollicitaties. Zij worden op persoonlijke titel benoemd en verstrekken de Commissie adviezen voor de uitvoering van het gemeenschappelijk visserijbeleid. Het is van essentieel belang dat de groep optimaal gebruikmaakt van externe deskundigheid die binnen en buiten de Unie aanwezig is, als dat noodzakelijk is voor een specifiek probleem. (6) De Commissie zou de beleidsdoelstellingen van de Unie voor de instandhouding en duurzame exploitatie van visbestanden niet ten volle kunnen verwezenlijken zonder de substantiële bijdragen van de specifieke WTECV-groep. Het gemeenschappelijk visserijbeleid schrijft voor dat de besluitvorming op het beste beschikbare wetenschappelijke advies moet zijn gebaseerd. Om aan dit vereiste te voldoen, moeten de beleidsvoorstellen van de Commissie op de beste beschikbare wetenschappelijke gegevens zijn gebaseerd. De WTECV-groep evalueert en verstrekt de meest recente beschikbare wetenschappelijke gegevens om aan de Commissie deugdelijk en tijdig wetenschappelijk onderbouwd advies voor de uitvoering en monitoring van het gemeenschappelijk visserijbeleid te verlenen. Het WTECV-advies is onder meer uitdrukkelijk vereist op grond van artikel 2, lid 5, onder a), artikel 3, onder c), artikel 6, lid 2, artikel 9, leden 1 en 5, artikel 10, lid 2, onder a), en lid 3, artikel 11, lid 3, artikel 15, lid 4, onder b), en lid 5, onder c), artikel 18, leden 2, 3 en 5, artikel 28, lid 2, onder a), artikel 29, leden 2 en 4, en artikel 31, lid 4, van Verordening (EU) nr. 1380/2013. Ook in het kader van meerjarige beheersplannen, maatregelen inzake aanlandingsverplichtingen, beheer van gemengde visserijen, de positie van de Unie in internationale visserijorganisaties alsook partnerschapsovereenkomsten inzake duurzame visserij met derde landen is WTECV-advies vereist. Daarom moeten deze onafhankelijke deskundigen speciale vergoedingen ontvangen die verder gaan dan de vergoeding van onkosten, in verhouding staan tot de taken waarmee zij zijn belast en in overeenstemming zijn met de internationale standaarden. (7) Het vereiste inzake de verstrekking van het beste beschikbare wetenschappelijke advies geldt ook voor de verantwoordelijkheden van de leden van de WTECV-groep die de diensten van de Commissie met wetenschappelijke bijdragen bijstaan in regionale en internationale fora in het kader van het wetgevingsproces krachtens artikel 18 van Verordening (EU) nr. 1380/2013, waarbij de lidstaten op basis van de uitkomsten van dergelijke vergaderingen aan de Commissie gemeenschappelijke aanbevelingen op grond van het beste beschikbare wetenschappelijke advies doen die de basis vormen voor de vaststelling van gedelegeerde of uitvoeringshandelingen. De Commissie is verantwoordelijk voor het bevorderen van de samenwerking tussen de lidstaten en de betrokken wetenschappelijke instanties, waaronder het WTECV, dat in dit verband een cruciale rol speelt. Derhalve dragen de werkzaamheden van de WTECV-groep op doeltreffende wijze bij aan de verwezenlijking van de doelstellingen van het gemeenschappelijk visserijbeleid. (8) Er dienen voorschriften inzake de openbaarmaking van informatie door de leden van de groep te worden vastgesteld. (9) Persoonsgegevens moeten worden verwerkt overeenkomstig Verordening (EG) nr. 45/2001 van het Europees Parlement en de Raad ( 2 ) . (10) Eerder benoemde leden van de groep moeten in functie blijven tot de nieuwe leden zijn benoemd. (11) Besluit 2005/629/EG van de Commissie ( 3 ) dient te worden ingetrokken, BESLUIT: Artikel 1 Voorwerp Het Wetenschappelijk, Technisch en Economisch Comité voor de visserij (hierna „de groep” of de „WTECV-groep” genoemd) wordt opgericht. Artikel 2 Taken Op het gebied van de instandhouding en het beheer van de levende rijkdommen van de zee, met inbegrip van biologische, economische, milieugerelateerde, sociale en technische overwegingen, heeft de groep tot taak: a) de Commissie te ondersteunen bij het voorbereiden van wetgevingsvoorstellen, gedelegeerde handelingen of andere beleidsinitiatieven; b) de ontwikkeling van het beleid te monitoren en een uitwisseling van ervaringen en goede praktijken te bewerkstelligen. Artikel 3 Raadpleging 1.   De Commissie kan de groep raadplegen over elke aangelegenheid betreffende mariene en visserijbiologie, vistuigtechnologie, visserijeconomie, visserijgovernance, ecosysteemeffecten van de visserij, aquacultuur of verwante vakgebieden. De Commissie kan voor het uitbrengen van een dergelijk advies een bepaalde termijn stellen. In overleg met de diensten van de Commissie kan de groep ook op eigen initiatief aan de Commissie adviezen betreffende zulke aangelegenheden verstrekken. 2.   De voorzitter van de groep kan de Commissie adviseren de groep over een bepaalde kwestie te raadplegen. Artikel 4 Lidmaatschap/Benoeming 1.   De groep telt minimaal 30 en maximaal 35 leden. 2.   De leden worden op persoonlijke titel benoemd. Zij handelen op onafhankelijke basis en in het openbaar belang. 3.   De leden worden benoemd door de directeur-generaal van het directoraat-generaal Maritieme Zaken en Visserij uit een lijst van deskundigen inzake de in artikel 2 en artikel 3, lid 1, genoemde gebieden die op de oproep tot het indienen van sollicitaties hebben gereageerd. In de benoeming wordt de datum vermeld waarop de ambtstermijn van de leden ingaat. Bij het bepalen van de samenstelling van de groep streeft de Commissie ernaar, voor zover mogelijk, een genderevenwicht en een evenwichtige geografische spreiding te waarborgen die de diversiteit van de visserij en aquacultuur binnen de Unie weerspiegelt, rekening houdend met de uitkomst van de selectieprocedure. 4.   Leden worden voor drie jaar benoemd. Zij blijven tot het einde van hun ambtstermijn in functie, tenzij zij worden vervangen overeenkomstig lid 6. Hun ambtstermijn kan worden verlengd. In het geval dat de vervanging of verlenging van de ambtstermijn van de groepsleden niet heeft plaatsgevonden op de datum waarop de driejarige termijn afloopt, blijven de leden van de groep in functie tot zij worden vervangen of hun ambtstermijn wordt verlengd. 5.   Geschikte kandidaten die niet zijn benoemd, kunnen in een door de Commissie vastgestelde reservelijst worden opgenomen. De reservelijst kan door de Commissie worden gebruikt voor de vervanging van leden die de groep verlaten overeenkomstig lid 6 van het onderhavige artikel. De Commissie vraagt kandidaten om toestemming voordat zij hun namen in de lijst opneemt. Voor de benoeming van plaatsvervangers gelden dezelfde voorwaarden als voor de benoeming van de leden. 6.   Leden die geen effectieve bijdrage meer aan de beraadslagingen van de groep kunnen leveren, die ontslag nemen of die niet aan de voorwaarden van lid 3 van het onderhavige artikel of van artikel 339 van het Verdrag voldoen, kunnen voor de rest van hun ambtstermijn worden vervangen. 7.   De namen van de leden worden bekendgemaakt in het register van deskundigengroepen van de Commissie (hierna „het register” genoemd) ( 4 ) . 8.   Persoonsgegevens worden verzameld, verwerkt en bekendgemaakt overeenkomstig Verordening (EG) nr. 45/2001. Artikel 5 Onafhankelijkheid 1.   Deskundigen die zich kandidaat stellen om tot lid van de WTECV-groep te worden benoemd, maken alle omstandigheden bekend die het vermogen van de deskundige om bij de advisering van de Commissie onafhankelijk en in het algemeen belang op te treden, kunnen compromitteren of redelijkerwijze kunnen worden geacht dat te doen, met inbegrip van alle relevante omstandigheden met betrekking tot hun gezinsleden. Met name vragen de diensten van de Commissie die deskundigen in het kader van de sollicitatieprocedure een belangenverklaring („belangenverklaringformulier”) en een curriculum vitae in te dienen. Het belangenverklaringformulier bestaat uit een reeks vragen waarin de deskundigen worden verzocht alle belangen die relevant zijn in het kader van de te verrichten werkzaamheden bekend te maken. De indiening van een naar behoren ingevuld belangenverklaringformulier is noodzakelijk om als lid van de groep te worden benoemd. De belangenverklaringen worden openbaar beschikbaar gemaakt zolang de deskundigen in kwestie lid van de groep zijn. 2.   Indien de verantwoordelijke dienst van de Commissie concludeert dat er in het licht van de beoordeling van de belangenverklaringen geen sprake is van een belangenconflict, kan de deskundige in kwestie op persoonlijke titel worden benoemd, op voorwaarde dat hij/zij over de vereiste deskundigheid beschikt. 3.   Zodra zich een wijziging in de eerder meegedeelde informatie voordoet, brengen de leden de bevoegde diensten van de Commissie daarvan op de hoogte en dienen zij een nieuw belangenverklaringformulier in waarin de relevante wijzigingen worden beschreven. Artikel 6 Werking 1.   De WTECV-groep kiest met een gewone meerderheid van stemmen uit haar leden een voorzitter en twee vicevoorzitters voor een termijn van drie jaar. De voorzitter en de vicevoorzitters van de groep kunnen niet meer dan twee opeenvolgende termijnen voor dezelfde functie worden gekozen. 2.   De voorzitter van de groep kan groepsleden als rapporteur aanwijzen. Voor bijzonder complexe multidisciplinaire aangelegenheden kan meer dan een rapporteur worden aangewezen. 3.   De diensten van de Commissie kunnen deskundigen van buiten de groep met een specifieke bekwaamheid met betrekking tot een bepaald agendapunt uitnodigen om op ad-hocbasis aan de werkzaamheden van de groep of een subgroep deel te nemen (externe deskundigen). 4.   Met instemming van de diensten van de Commissie kan de WTECV-groep subgroepen oprichten om specifieke kwesties te behandelen op basis van een door de Commissie opgesteld mandaat. Subgroepen bestaan uit ten minste twee groepsleden en externe deskundigen. Subgroepen brengen aan de groep verslag uit binnen een bepaalde termijn overeenkomstig het hierboven bedoelde mandaat. Deze subgroepen worden ontbonden zodra zij hun mandaat hebben vervuld. 5.   De Commissie verzorgt het secretariaat van de groep en haar subgroepen. Het secretariaat zorgt voor technische en administratieve bijstand en coördinatie ten behoeve van de efficiënte werking van de groep en organiseert de vergaderingen van de subgroepen. Indien nodig zorgt het secretariaat voor de coördinatie van de activiteiten van de groep en haar subgroepen met die van andere EU- en internationale organen. Andere betrokken vertegenwoordigers van de Commissie mogen de vergaderingen van de groep en haar subgroepen bijwonen. De deskundigengroep en de subgroepen vergaderen in principe in de kantoren van de Commissie. 6.   Alle relevante documenten zoals agenda’s, notulen en bijdragen van deelnemers worden ter beschikking gesteld hetzij in het register, hetzij via een link in het register naar een speciale website met informatie. De toegang tot speciale websites wordt niet onderworpen aan gebruikersregistratie of enige andere beperking. Op de bekendmakingsplicht wordt een uitzondering gemaakt wanneer de openbaarmaking van een document de bescherming van een openbaar of particulier belang zou ondermijnen als bedoeld in artikel 4 van Verordening (EG) nr. 1049/2001 van het Europees Parlement en de Raad ( 5 ) . 7.   De groep stelt haar reglement van orde vast op basis van het standaardreglement van orde voor deskundigengroepen. Artikel 7 Vertrouwelijkheid 1.   De leden van de WTECV-groep en de externe deskundigen voldoen aan de bij de Verdragen en de uitvoeringsregels ervan vastgestelde verplichtingen tot geheimhouding alsook aan de veiligheidsvoorschriften van de Commissie betreffende de bescherming van gerubriceerde EU-informatie die zijn neergelegd in de bijlage bij de Besluiten (EU, Euratom) 2015/443 ( 6 ) en (EU, Euratom) 2015/444 ( 7 ) van de Commissie. Bij niet-nakoming van die verplichtingen mag de Commissie alle passende maatregelen nemen. 2.   De beraadslagingen van de groep zijn vertrouwelijk. In overeenstemming met de diensten van de Commissie kan de groep, bij een gewone meerderheid van haar leden, besluiten om haar beraadslagingen open te stellen voor het publiek. Artikel 8 Vergoedingen en speciale vergoedingen 1.   De leden van de WTECV-groep en de externe deskundigen hebben recht op een speciale vergoeding voor hun voorbereidende werkzaamheden en/of deelname aan de activiteiten van de groep en gerelateerde externe vergaderingen, overeenkomstig de bijlage. 2.   De reis- en verblijfkosten van de groepsleden en de externe deskundigen voor deelname aan vergaderingen van de groep of van subgroepen en gerelateerde externe vergaderingen worden door de Commissie vergoed overeenkomstig de geldende voorschriften van de Commissie. 3.   Die kosten worden vergoed binnen de grenzen van de beschikbare kredieten die volgens de jaarlijkse procedure voor de toewijzing van middelen worden toegekend. Artikel 9 Overgangsbepalingen De leden van de WTECV-groep die overeenkomstig artikel 4 van Besluit 2005/629/EG zijn benoemd, blijven in functie als leden van het bij dit besluit opgerichte comité totdat overeenkomstig artikel 4 van dit besluit nieuwe leden van de groep zijn benoemd. De bepalingen van dit besluit zijn op hen van toepassing. Artikel 10 Intrekking Besluit 2005/629/EG wordt ingetrokken. Gedaan te Brussel, 25 februari 2016. Voor de Commissie Karmenu VELLA Lid van de Commissie ( 1 ) PB L 354 van 28.12.2013, blz. 22 . ( 2 ) Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( PB L 8 van 12.1.2001, blz. 1 ). ( 3 ) Besluit 2005/629/EG van de Commissie van 26 augustus 2005 tot instelling van een Wetenschappelijk, Technisch en Economisch Comité voor de visserij ( PB L 225 van 31.8.2005, blz. 18 ). ( 4 ) Leden die niet willen dat hun naam wordt bekendgemaakt, kunnen om een afwijking van deze regel verzoeken. Het verzoek om de naam van een lid van een deskundigengroep niet bekend te maken, is gerechtvaardigd wanneer de bekendmaking ervan zijn of haar veiligheid in gevaar kan brengen of zijn of haar privacy onnodig kan schaden. ( 5 ) Verordening (EG) nr. 1049/2001 van het Europees Parlement en de Raad van 30 mei 2001 inzake de toegang van het publiek tot documenten van het Europees Parlement, de Raad en de Commissie ( PB L 145 van 31.5.2001, blz. 43 ). Deze uitzonderingen strekken tot bescherming van de openbare veiligheid, militaire aangelegenheden, internationale betrekkingen, het financieel, monetair of economisch beleid, de persoonlijke levenssfeer en de integriteit van het individu, commerciële belangen, gerechtelijke procedures en juridisch advies, inspecties/onderzoeken/audits en het besluitvormingsproces van de instelling. ( 6 ) Besluit (EU, Euratom) 2015/443 van de Commissie van 13 maart 2015 betreffende veiligheid binnen de Commissie ( PB L 72 van 17.3.2015, blz. 41 ). ( 7 ) Besluit (EU, Euratom) 2015/444 van de Commissie van 13 maart 2015 betreffende de veiligheidsvoorschriften voor de bescherming van gerubriceerde EU-informatie ( PB L 72 van 17.3.2015, blz. 53 ). BIJLAGE Speciale vergoedingen 1. De leden van de groep en de externe deskundigen hebben recht op een speciale vergoeding voor hun deelname in persoon of op afstand (schriftelijke procedure) aan de vergaderingen van de groep. De speciale vergoeding bedraagt ten hoogste 450 EUR in de vorm van een dagvergoeding voor elke volledige werkdag zoals gespecificeerd in de onderstaande tabel. De totale vergoeding wordt naar boven afgerond op het bedrag dat overeenstemt met de eerstvolgende halve werkdag. EUR per volledige dag ( 1 ) Plenaire vergaderingen van de groep Subgroepen voorzitter 450 450 Vicevoorzitter 450 450 Groepsleden 300 300 Externe deskundigen 300 300 2. De leden van de groep die als rapporteur optreden, hebben recht op een speciale vergoeding voor de werkzaamheden die zij buiten de vergadering verrichten in het kader van activiteiten zoals de voorbereiding en afwerking van de input voor het verslag van de vergadering van de groep of een subgroep. Deze speciale vergoeding is equivalent aan een volledige werkdag en bedraagt 450 EUR. 3. De leden van de groep en de externe deskundigen die als rapporteur optreden, hebben recht op een speciale vergoeding om ter voorbereiding van vergaderingen van de groep of een subgroep wetenschappelijke verslagen (samenvattingen, onderzoeken en achtergrondinformatie) te verstrekken of om na afloop van de vergaderingen het verslag van de vergaderingen van de groep of subgroep te schrijven. 4. De voorzitter heeft recht op een speciale vergoeding voor het wetenschappelijke toezicht op en de organisatie van groepswerkzaamheden buiten de plenaire vergadering van de groep. Wanneer de Commissie om voorbereidende werkzaamheden verzoekt, die met name bestaan uit het schrijven van verslagen of adviezen van de groep of een subgroep, analysen ter onderbouwing van effectbeoordelingen of wetenschappelijk toezicht, specificeert de Commissie de te verrichten taken alsook de termijn daarvoor. De berekening van het aantal werkdagen hangt met name af van de werkbelasting naargelang van de complexiteit van het onderwerp, de tijd die nodig is om de taken te vervullen in het licht van de hoeveelheid en de beschikbaarheid van de gegevens en de wetenschappelijke literatuur en informatie die moeten worden verzameld en verwerkt. Van het indicatieve aantal werkdagen hieronder kan dan ook slechts in naar behoren gemotiveerde en uitzonderlijke gevallen worden afgeweken: Indicatief aantal werkdagen Soort gevraagde taken 1-10 dagen Voorbereidende werkzaamheden (wetenschappelijke rapporten, onderzoek, analyse ter onderbouwing van effectbeoordeling) 4-6 dagen Verslag na afloop van de vergadering van de groep of subgroep, WTECV-advies 10-30 dagen Wetenschappelijk toezicht op en organisatie van groepswerkzaamheden buiten de plenaire vergaderingen van de groep, met name om de Commissie van advies te dienen over algemene wetenschappelijke planning, over de inzet van externe deskundigen, over de taakomschrijving voor de wetenschappelijke rapporten alsook voor vergaderingen van de subgroep en de groep, over het waarborgen van de beschikbaarheid van bestaande gegevens en wetenschappelijk onderzoek, om de oprichting en de vergaderingen van subgroepen voor te bereiden en te coördineren, om contacten te leggen met andere adviesorganen en belanghebbenden en met diensten van de Commissie (zowel met DG MARE en andere DG’s als met het JRC) Deskundigen die als rapporteur optreden en de voorzitter ontvangen 450 EUR in de vorm van een dagvergoeding voor elke volledige werkdag: de deskundigen voor het verstrekken van wetenschappelijke rapporten ter voorbereiding van vergaderingen van de groep of een subgroep, of voor het schrijven van het verslag van de vergadering van de groep of een subgroep na afloop van de vergaderingen, de voorzitter voor het wetenschappelijke toezicht op en de organisatie van groepswerkzaamheden buiten de plenaire vergadering van de groep. 5. Overeenkomstig artikel 18 van Verordening (EU) nr. 1380/2013 inzake het gemeenschappelijk visserijbeleid kunnen de groepsleden de diensten van de Commissie steunen door in hun hoedanigheid van groepslid deel te nemen aan vergaderingen van regionale en internationale fora. Zij hebben recht op een speciale vergoeding van 300 EUR in de vorm van een dagvergoeding voor elke volledige werkdag. De deelname is afhankelijk van voorafgaande toestemming door de diensten van de Commissie en uitbetaling is afhankelijk van ex-postverificatie van de aanwezigheid door de diensten van de Commissie. 6. De totale speciale vergoeding voor een lid van de groep of een externe deskundige mag per dag nooit meer dan 450 EUR bedragen, overeenkomstig Besluit C(2014) 2220 van de Commissie. ( 1 ) Wanneer de deelname beperkt blijft tot een ochtend of een middag, bedraagt de vergoeding 50 % van de vergoeding voor een volledige dag.",
  "source": "EUR LEX"
}