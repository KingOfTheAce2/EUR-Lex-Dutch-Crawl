{
  "url": "http://www.w3.org/1999/xhtml\">",
  "content": "L_2007092NL.01002301.xml 3.4.2007 NL Publicatieblad van de Europese Unie L 92/23 AANBEVELING VAN DE RAAD van 27 maart 2007 inzake de actualisering voor 2007 van de globale richtsnoeren voor het economisch beleid van de lidstaten en de Gemeenschap en inzake de uitvoering van het werkgelegenheidsbeleid van de lidstaten (2007/209/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 99, lid 2, en artikel 128, lid 4, Gezien de aanbeveling van de Commissie, Gezien de conclusies van de Europese Raad van 8 en 9 maart 2007, Gezien het advies van het Comité voor de werkgelegenheid, Overwegende hetgeen volgt: (1) De voorjaarbijeenkomst van de Europese Raad van 2005 heeft de Lissabon-strategie hernieuwd door deze te richten op groei en werkgelegenheid in Europa. (2) De Raad heeft in juli 2005 een aanbeveling inzake de globale richtsnoeren voor het economisch beleid van de lidstaten en de Gemeenschap (2005-2008) ( 1 ) en een beschikking betreffende de richtsnoeren voor het werkgelegenheidsbeleid van de lidstaten ( 2 ) aangenomen, die samen de „geïntegreerde richtsnoeren voor groei en werkgelegenheid” vormen. (3) De lidstaten werd verzocht in hun nationale hervormingsprogramma's met betrekking tot het economisch beleid en het werkgelegenheidsbeleid rekening te houden met de geïntegreerde richtsnoeren voor groei en werkgelegenheid. (4) Alle lidstaten hebben in oktober 2005 hun nationale hervormingsprogramma's (hierna „NHP” genoemd) ingediend, waarover de Commissie een beoordeling en een verslag opstelde in haar bijdrage voor de voorjaarsbijeenkomst van de Europese Raad van 2006. (5) De Europese Voorjaarsraad van 2006 nam nota van deze documenten en stelde vier prioritaire actiegebieden vast (O&O en innovatie, ondernemingsklimaat, arbeidskansen en een geïntegreerd energiebeleid). Hij kwam overeen binnen deze werkterreinen een beperkt aantal specifieke acties af te bakenen en drong er bij de lidstaten op aan om deze uiterlijk eind 2007 te voltooien. (6) Overeenkomstig de conclusies van de Europese Raad van voorjaar 2006 hebben de lidstaten hun jaarlijkse verslagen ingediend met betrekking tot de uitvoering van de nationale hervormingsprogramma's. (7) De Commissie heeft deze jaarlijkse voortgangsverslagen onderzocht en zij heeft haar bevindingen in het jaarlijkse voortgangsverslag 2007 toegelicht ( 3 ) . (8) Op basis van deze analyse moet een aantal aanbevelingen worden gedaan. Om de Lissabon-strategie voor groei en werkgelegenheid op een coherente en geïntegreerde wijze voort te zetten, dienen de landenspecifieke aanbevelingen inzake het economisch beleid en het werkgelegenheidsbeleid thans in één enkel document te worden vastgelegd. Deze aanpak weerspiegelt de geïntegreerde structuur van de nationale hervormingsprogramma's en de voortgangsverslagen, alsmede de noodzakelijke samenhang tussen de werkgelegenheidsrichtsnoeren en de globale richtsnoeren voor het economische beleid van artikel 99, lid 2, waarop de nadruk is gelegd in artikel 128, lid 2, laatste zin. (9) Voor een volledige uitvoering van de Lissabon-strategie voor groei en werkgelegenheid moet deze aanbeveling ook specifieke aanbevelingen bevatten voor de lidstaten die deel uitmaken van de eurozone. (10) Het Europees Parlement heeft een resolutie met betrekking tot deze aanbeveling aangenomen ( 4 ) , BEVEELT AAN dat de lidstaten maatregelen nemen overeenkomstig de in de bijlage geschetste richtsnoeren en over de resultaten hiervan verslag uitbrengen in hun volgende jaarlijkse voortgangsverslagen inzake de uitvoering van hun nationale hervormingsprogramma's in het kader van de hernieuwde Lissabon-strategie voor groei en werkgelegenheid. Gedaan te Brussel, 27 maart 2007. Voor de Raad De voorzitter P. STEINBRÜCK ( 1 ) PB L 205 van 6.8.2005, blz. 28 . ( 2 ) PB L 205 van 6.8.2005, blz. 21 . ( 3 ) COM(2006) 816, deel II. ( 4 ) Advies uitgebracht op 15 februari 2007 (nog niet bekendgemaakt in het Publicatieblad). BIJLAGE BELGIË 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. België boekt goede vooruitgang bij de uitvoering en handhaving van het nationale hervormingsprogramma 2005-2008. Hoewel de houdbaarheid van de openbare financiën in het kader van de vergrijzing aan een zeker risico onderhevig is, is het beleidskader over het geheel genomen afdoende. Ondanks de bescheiden vooruitgang die inzake O&O werd geboekt, legt België momenteel op micro-economisch vlak de aangekondigde maatregelen ten uitvoer en worden de bestaande hervormingen ter verhoging van de investeringen versterkt. Wat de werkgelegenheid betreft, is het beeld meer gemengd en moeten verdere stappen worden gezet om de Europese doelstellingen met betrekking tot de participatiegraad, in het bijzonder voor ouderen, te bereiken. België heeft een reeks maatregelen genomen om de verplichtingen na te komen die op de Europese Voorjaarsraad 2006 werden aangegaan. 3. Sterke punten van het Belgische nationale hervormingsprogramma en de uitvoering ervan zijn: de onafgebroken neerwaartse trend van de schuldquote; het tot stand brengen van de afname van de O&O-intensiteit, na een terugval in 2002-2003; de ontwikkeling van clusters en concurrentiepolen; de betere resultaten bij de omzetting van internemarktrichtlijnen; verdere stappen inzake betere regelgeving en administratieve vereenvoudiging; beleid gericht op het stimuleren van de oprichting van bedrijven; de maatregelen om het stelsel voor alternerend leren te verbeteren; en de formele erkenning van verworven vaardigheden en de kwaliteit van het technisch onderwijs. 4. Op de volgende beleidsterreinen die in het Belgische nationale hervormingsprogramma aan de orde komen, zijn er uitdagingen waarop met de hoogste prioriteit moet worden gereageerd: de verlaging van de fiscale druk op arbeid en het terugdringen van de regionale ongelijkheden op het gebied van werkloosheid en werkgelegenheid. Tegen deze achtergrond wordt aanbevolen dat België: — onder voortdurende verbetering van het begrotingssaldo verdere inspanningen levert om de belastingdruk op arbeid omlaag te brengen tot het gemiddelde van de aangrenzende landen, met name door de belastingwig bij laaggeschoolden te verkleinen; — verdere maatregelen neemt om de regionale ongelijkheden op het gebied van werkloosheid en werkgelegenheid aan te pakken door een alomvattende economische strategie, waaronder een actief arbeidsmarktbeleid, reïntegratie en onderwijs. 5. Daarnaast dient België tijdens de looptijd van het nationale hervormingsprogramma bijzondere aandacht te besteden aan: het op orde houden van de overheidsfinanciën op lange termijn; het opstellen van beleid en maatregelen met het oog op emissiereductie; het intensiveren van de mededinging op de gas- en elektriciteitsmarkten, onder meer door onafhankelijke en krachtdadige toezichthouders en door extra maatregelen inzake transmissie- en distributiesysteembeheerders; en de verhoging van de participatiegraad van oudere werknemers en kwetsbare groepen, in het bijzonder door de criteria om in aanmerking te komen voor vervroegde-uittredingsregelingen verder aan te scherpen en een preventief (onderwijs, opleiding) en actief arbeidsmarktbeleid te versterken. TSJECHIË 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Tsjechië boekt beperkte vooruitgang bij de uitvoering van zijn nationale hervormingsprogramma: voor verscheidene werkterreinen wordt niet duidelijk omschreven welke vooruitgang werd geboekt, sommige hervormingen werden uitgesteld, terwijl andere nog niet op gang zijn gebracht. De sterke economische groei zou nochtans bevorderlijk moeten zijn voor het uitvoeren van hervormingen. Op macro-economisch vlak doen zich bepaalde risico's voor, in het bijzonder met betrekking tot de begrotingsconsolidatie op middellange termijn en het op orde houden van de overheidsfinanciën van een vergrijzende maatschappij op lange termijn. Tsjechië boekt op micro-economisch vlak in het algemeen behoorlijke resultaten. Hoewel de particuliere uitgaven voor O&O zich gunstig ontwikkelen, is de algemene vooruitgang inzake O&O-beleid bescheiden. Wat de werkgelegenheid betreft, zijn meer inspanningen vereist om de belangrijke opgave om de arbeidsmarkt flexibeler te maken, tot een goed einde te brengen. Wat betreft de vooruitgang die werd geboekt ten aanzien van de verplichtingen die op de Europese Voorjaarsraad 2006 werden aangegaan, werden wisselende resultaten behaald. 3. Sterke punten van de uitvoering van het nationale hervormingsprogramma zijn de positieve maatregelen om het toezicht op en de transparantie van de overheidsfinanciën te vergroten, de regelgeving en het ondernemingsklimaat te verbeteren, de leerplannen voor het basis- en secundair onderwijs te hervormen, de deelname aan het hoger onderwijs te bevorderen en werken lonend te maken. 4. Op de volgende beleidsterreinen die in het Tsjechische nationale hervormingsprogramma aan de orde komen, zijn er uitdagingen waarop met de hoogste prioriteit moet worden gereageerd: de houdbaarheid van de overheidsfinanciën, aangezien in de begroting 2007 een overschrijding van de uitgavenmaxima en een toegenomen tekort worden verwacht; een verhoging van het bedrag en de effectiviteit van de openbare uitgaven voor O&O; het bevorderen van de werkzekerheid en de arbeidsflexibiliteit op de arbeidsmarkt; de verbetering van de doelmatigheid en rechtvaardigheid in onderwijs en opleiding en de verruiming van de deelname aan een leven lang leren. Tegen deze achtergrond wordt aanbevolen dat Tsjechië: — met het oog op de verbetering van de houdbaarheid van de openbare financiën op lange termijn, maatregelen neemt om de hervorming van de stelsels voor pensioenen en gezondheidszorg ten uitvoer te leggen, in het bijzonder op basis van een door alle partijen onderschreven rapport over de pensioenen uit 2005, en een tijdschema vastlegt voor de uitvoering van deze maatregelen; — zijn inspanningen intensiveert om de samenwerking tussen het bedrijfsleven, universiteiten en openbare onderzoeksinstellingen te verbeteren, en de efficiëntie en de omvang van openbare investeringen in onderzoek en ontwikkeling opvoert; — de werkgelegenheidsbescherming verder moderniseert, met inbegrip van de wetgeving en de belasting- en uitkeringsstelsels; de doelmatigheid en rechtvaardigheid in onderwijs en opleiding verbetert, met name hun vermogen om in te spelen op de arbeidsmarktbehoeften; stimulansen geeft om te investeren in opleiding, in het bijzonder voor oudere werknemers en laaggeschoolden en de diversificatie in het aanbod van tertiair onderwijs verhoogt. 5. Daarnaast dient Tsjechië tijdens de looptijd van het nationale hervormingsprogramma bijzondere aandacht te besteden aan: de verbetering van het octrooistelsel en de bescherming van de intellectuele-eigendomsrechten; een snellere vooruitgang op het vlak van ICT, onder meer door de totstandbrenging van en het toezicht op een juridisch kader waarin de elektronische overheid zich volledig kan ontwikkelen; het bereiken van de doelstellingen voor een verlaging van de administratieve lasten voor ondernemingen; verdere ontwikkeling van financieringsmogelijkheden voor innoverende bedrijven; bevordering van banden tussen buitenlandse en binnenlandse ondernemingen; opname in de schoolcurricula van onderwijs in ondernemerschap; betere integratie van kansarme groepen in de arbeidsmarkt; het aanpakken van regionale verschillen in werkgelegenheid; de combinatie van werk en gezin vergemakkelijken; het wegnemen van de beloningsverschillen tussen mannen en vrouwen en de uitvoering van een strategie voor actief ouder worden. DENEMARKEN 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Denemarken boekt zeer goede vooruitgang bij de uitvoering van zijn nationale hervormingsprogramma en de conclusies van de Europese Voorjaarsraad van 2006. Met de welvaartsovereenkomst (Welfare Agreement) van juni 2006 kon Denemarken zijn hervormingsstrategie zowel op macro-economisch vlak als inzake werkgelegenheidsbeleid verder versterken en werd zeer goede vooruitgang geboekt bij het tot stand brengen van een nationale consensus over de hervormingen. Denemarken heeft ook vooruitgang geboekt op micro-economisch vlak, met inbegrip van het mededingingsbeleid. 3. Sterke punten van het Deense nationale hervormingsprogramma en de uitvoering ervan zijn: de brede, geïntegreerde benadering van de hervormingsstrategie, die een referentiepunt is voor andere lidstaten; de combinatie van een benadering op middellange en lange termijn, die wordt versterkt door consequent rekening te houden met de inbreng van de belanghebbenden; de „flexicurity”-benadering („flexibele zekerheid”) van de arbeidsmarkt; de overkoepelende macro-economische strategie die tot doel heeft de houdbaarheid van de begroting op lange termijn veilig te stellen, met inbegrip van uitgavenbeperkingen, begrotingsoverschotten en een snelle afbouw van de overheidsschuld; en de verstandige maatregelen die tot doel hebben het arbeidsaanbod op lange termijn te verhogen, in het bijzonder het akkoord om vervroegde uittreding uit te stellen. 4. Daarnaast dient Denemarken tijdens de looptijd van het nationale hervormingsprogramma bijzondere aandacht te besteden aan: maatregelen ter verhoging van het arbeidsaanbod op middellange termijn, tot 2015, onder meer door extra initiatieven om arbeid nog aantrekkelijker te maken en aanvullende maatregelen voor de integratie van oudere werknemers en immigranten in de arbeidsmarkt; de voltooiing van de voorgenomen hervormingen inzake mededingingsrecht en een krachtdadige uitoefening van de nieuwe mededingingsbevoegdheden door de desbetreffende autoriteiten; extra maatregelen op het vlak van energie-infrastructuur, om de werking van de elektriciteits- en gasmarkten te verbeteren; het opstellen van beleid en maatregelen met het oog op emissiereductie; intensivering van bestaande doelgerichte maatregelen met het oog op de verbetering van het basisonderwijs en het secundair onderwijs en de verhoging van het aantal studenten dat het hoger secundair onderwijs of het hoger onderwijs voltooit, als de bestaande maatregelen onvoldoende zouden zijn voor het bereiken van de ambitieuze doelstellingen. DUITSLAND 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Duitsland boekt goede vooruitgang in het algemeen bij de uitvoering van zijn nationaal hervormingsprogramma, in het bijzonder met betrekking tot de voornaamste uitdagingen op macro- en micro-economisch vlak en inzake prioritaire maatregelen. Op het vlak van werkgelegenheid verloopt de uitvoering in Duitsland minder snel. Tevens reageert Duitsland behoorlijk goed op de verbintenissen die op de Europese Voorjaarsraad 2006 werden aangegaan. 3. Sterke punten van de hervormingen in 2006 zijn de vooruitgang die werd geboekt op het gebied van de consolidatie en de houdbaarheid van de overheidsfinanciën, de uitvoering van verscheidene maatregelen met het oog op een betere regelgeving, bijvoorbeeld de oprichting van een onafhankelijke raad op federaal niveau voor effectbeoordeling (Normenkontrollrat) en het webgebaseerde voorlichtingsinstrument „Startothek” voor startende ondernemingen. Andere sterke punten bestaan er op het gebied van de kennismaatschappij (O&O en innovatie) en van de grotere zichtbaarheid van maatregelen voor de integratie van oudere werklozen. 4. Op de volgende beleidsterreinen die in het Duitse nationale hervormingsprogramma aan de orde komen, zijn er uitdagingen waarop met de hoogste prioriteit moet worden gereageerd: het verbeteren van de houdbaarheid van de overheidsfinanciën op lange termijn; de versterking van de mededinging, in het bijzonder met betrekking tot de gereglementeerde beroepen en de nieuwe breedbandmarkten; en het aanpakken van de structurele werkloosheid. Tegen deze achtergrond wordt aanbevolen dat Duitsland: — de houdbaarheid van de overheidsfinanciën op lange termijn verbetert door een aanhoudende consolidatie van de begroting die moet leiden tot schuldafbouw, en door de uitvoering van de hervorming van de gezondheidszorg die ervoor moet zorgen dat de uitgavengroei onder controle blijft en de efficiency in de gezondheidszorg wordt versterkt; — het mededingingskader op de product- en dienstenmarkten verbetert, in het bijzonder door de beperkende regels voor de gereglementeerde beroepen verder te versoepelen en door de wholesale-bitstroomtoegang doeltreffend te reguleren; — de structurele werkloosheid aanpakt, onder meer door de integratie van laaggeschoolden in de arbeidsmarkt door middel van een betere toegang tot kwalificaties, de voorzetting van de voorgenomen hervorming van de belastingvoordelen, het verstrekken van doeltreffender diensten voor arbeidsvoorziening voor langdurige werklozen en de versterking van de beroepsintegratie van jongeren. 5. Daarnaast dient Duitsland tijdens de looptijd van het nationale hervormingsprogramma bijzondere aandacht te besteden aan de volgende punten: verbetering van de procedures voor overheidsopdrachten; verbetering van het mededingingskader in de spoorwegsector en in de gas- en elektriciteitsnetwerken, waar mededinging vanwege de hoge concentratie onvoldoende is; de snellere oprichting van ondernemingen en de aanwerving van een eerste personeelslid vergemakkelijken; voortbouwen op de bestaande maatregelen ter verbetering van een leven lang leren, onder meer door de beroepsopleiding voor volwassenen te versterken; uitbreiding van de voorzieningen voor kinderopvang. ESTLAND 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Estland boekt zeer goede vooruitgang bij de uitvoering van de maatregelen in verband met zowel de voornaamste uitdagingen van het land op het vlak van O&O, innovatie en werkgelegenheid als de vier prioritaire acties die door de Europese Voorjaarsraad van 2006 waren vastgesteld. Tevens levert Estland indrukwekkende inspanningen om te zorgen voor de samenhang tussen het nationale hervormingsprogramma en het cohesiebeleid. In dit verband kan het voortgangsrapport als voorbeeldig worden beschouwd. 3. Sterke punten van het Estse nationale hervormingsprogramma en de uitvoering ervan zijn: de aanscherping van verscheidene beleidsdoelstellingen, waaruit een terecht ambitieuze benadering blijkt; de oprichting van het nieuwe Bureau voor Strategie dat de opdracht heeft de uitvoering te versterken, hetgeen een goed voorbeeld voor andere landen is; de in het nationale hervormingsprogramma voorgestelde succesvolle macro-economische beleid met betrekking tot de houdbaarheid van de begroting en het scheppen van gunstige voorwaarden voor de groei van de werkgelegenheid; de aanzienlijke inspanningen die werden geleverd om zowel de openbare als particuliere uitgaven voor O&O te doen stijgen en om de randvoorwaarden te verbeteren voor O&O-activiteiten door het bedrijfsleven; maatregelen ter bevordering van de oprichting van nieuwe bedrijven en van de financiering van innovatie in het mkb; en vooruitgang met betrekking tot een breed scala van milieuvraagstukken, in het bijzonder de ecologische belastinghervorming. 4. Daarnaast dient Estland tijdens de looptijd van het nationale hervormingsprogramma bijzondere aandacht te besteden aan volgende punten: een duidelijkere vaststelling van de prioriteiten en een verbeterde interministeriële samenwerking voor het effectieve gebruik van de middelen voor O&O en innovatie; intensivering van de inspanningen om ervoor te zorgen dat de resultaten op het gebied van O&O worden omgezet in innovatieve diensten of producten; bevorderen van een hechtere samenwerking tussen universiteiten en ondernemingen; voortvarende uitvoering van het voorgenomen proactieve mededingingsbeleid; flexibeler maken van de arbeidsmarkt door verdere vooruitgang bij de modernisering van de arbeidswetgeving; versterken van een actief arbeidsmarktbeleid en verdere verhoging van het kwalificatieniveau van de beroepsbevolking door intensivering van de hervormingen inzake onderwijs en een leven lang leren. GRIEKENLAND 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Griekenland boekt enige vooruitgang bij de uitvoering van zijn nationale hervormingsprogramma, ofschoon die ten aanzien van aspecten inzake micro-economie en werkgelegenheid eerder beperkt is. Op macro-economisch vlak boekt Griekenland relatief sterke vooruitgang, terwijl er inzake hervormingen op micro-economisch vlak en werkgelegenheid behoefte is aan verdere vorderingen. De respons op de door de Europese Voorjaarsraad 2006 aangegane verbintenissen is partieel. Wat het bestuur betreft, zou een betere coördinatie tussen de administratieve niveaus de constructieve samenwerking, die al bij een groot aantal belanghebbenden is ingevoerd, extra kunnen versterken. 3. Een van sterke punten van het Griekse nationale hervormingsprogramma en de uitvoering ervan is de goede vooruitgang die werd geboekt bij de consolidatie van de openbare financiën. Op de volgende terreinen zijn er veelbelovende tekenen van vooruitgang: verbetering van de toewijzing van openbare middelen; verbetering van het ondernemingsklimaat; O&O en innovatie; ICT; arbeidsparticipatie van vrouwen, de totale werkloosheidscijfers alsmede onderwijs en opleiding. De kwalitatieve aspecten van de economische groei werden verbeterd, waarbij het belangrijkste aandeel afkomstig is van private investeringen. 4. Op de volgende beleidsterreinen die in het Griekse nationale hervormingsprogramma aan de orde komen, zijn er uitdagingen waarop met de hoogste prioriteit dient te worden gereageerd: verbetering van de houdbaarheid van de overheidsfinanciën op lange termijn door de hervorming van het pensioenstelsel; modernisering van de overheidsadministratie; krachtiger maatregelen met het oog op de verhoging van de arbeidsparticipatie, het aanpakken van de werkloosheid en het zwartwerken, de modernisering van de bescherming van de werkgelegenheid en de bevordering van de arbeidsmobiliteit; en verhoging van de kwaliteit en relevantie voor de arbeidsmarkt van onderwijs en opleiding. Tegen deze achtergrond wordt aanbevolen dat Griekenland: — ervoor zorgt dat de consolidatie van de begroting en de schuldafbouw worden voortgezet en dat het land een tijdschema vaststelt voor de uitvoering van de hervorming van het pensioenstelsel met het oog op een verbetering van de houdbaarheid van de begroting op lange termijn; — de overheidsadministratie moderniseert door het opbouwen van effectieve capaciteit op het gebied van regelgeving, toezicht en handhaving, onder meer door een verhoging van de vaardigheden, zodat tevens de Structuurfondsen doeltreffend worden gebruik; — de werkgelegenheidsbescherming moderniseert met inbegrip van de wetgeving, de belastingwig voor arbeid verkleint en het actieve arbeidsmarktbeleid intensiveert om de werkzekerheid en de arbeidsflexibiliteit te bevorderen en het zwartwerk om te vormen tot formele werkgelegenheid; — doorgaat met de hervormingen van het onderwijsstelsel en meer middelen uittrekt voor het verplicht en hoger onderwijs, de uitvoering van de hervorming van het levenslang leren versnelt en de kwaliteit verbetert en ervoor zorgt dat beter wordt ingespeeld op de behoeften van de arbeidsmarkt, het aantal voortijdige schoolverlaters terugdringt en de deelname van volwassenen aan onderwijs en opleidingen verhoogt. 5. Daarnaast dient Griekenland tijdens de looptijd van het nationale hervormingsprogramma bijzondere aandacht te besteden aan: bespoediging van de werkzaamheden voor het ontwikkelen van een strategie inzake onderzoek en innovatie en meer middelen voor O&O; betere resultaten bij de omzetting van interne-marktrichtlijnen; snellere vooruitgang voor het verwezenlijken van de door de Europese Voorjaarsraad 2006 vastgestelde beleidsdoelstellingen voor het mkb; uitvoering van beleidsmaatregelen ter bevordering van de arbeidsparticipatie van vrouwen en de invoering van een samenhangende strategie voor actief ouder worden. SPANJE 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Spanje boekt goede vooruitgang bij de uitvoering van zijn nationale hervormingsprogramma en de conclusies van de Europese Voorjaarsraad van 2006. Thans is het essentieel dat nieuwe wetten en maatregelen met betrekking tot de zeven cruciale beleidsterreinen verder ten uitvoer worden gelegd om de werkgelegenheid en de productiviteit te verhogen en de vooruitgang naar een volledige convergentie met de EU-25 inzake bbp per hoofd van de bevolking te bevorderen. 3. Belangrijke sterke punten bij de uitvoering en handhaving van het Spaanse nationale hervormingsprogramma zijn onder meer: een snellere daling van de overheidsschuld dan gepland; behoorlijke vooruitgang bij de uitvoering van de plannen inzake O&O en innovatie; de opname van ondernemerschap in de nationale leerplannen op alle onderwijsniveaus; vooruitgang in de sociale dialoog, zoals weergegeven in de algemene tripartite overeenkomst van mei 2006, en een bevredigende vooruitgang met betrekking tot de gekwantificeerde doelstellingen, in het bijzonder voor de arbeidsparticipatiegraad van vrouwen. 4. Op de volgende beleidsterreinen die in het Spaanse nationale hervormingsprogramma aan de orde komen, zijn er uitdagingen waarop met de hoogste prioriteit dient te worden gereageerd: versterking van de mededinging op de elektriciteitsmarkten en verdere vermindering van de segmentering van de arbeidsmarkt; en verdere verbetering inzake onderwijs en opleiding. Tegen deze achtergrond wordt aanbevolen dat Spanje: — verdere stappen zet om de mededinging in de energiesector te intensiveren, in het bijzonder door de capaciteit van de grensoverschrijdende verbindingen te verhogen, om aldus de energievoorziening veilig te stellen; — voortbouwend op recente maatregelen de bescherming van de werkgelegenheid moderniseert, onder meer door wetgeving ter bevordering van arbeidsflexibiliteit en werkzekerheid op de arbeidsmarkt; segmentering van de arbeidsmarkt tegengaat; en deeltijds werken aantrekkelijker maakt; — de inspanningen voortzet bij de invoering van het nieuwe opleidingsmodel waarin beroeps- en vakopleiding zijn geïntegreerd, zodat beter kan worden ingespeeld op de behoeften van de arbeidsmarkt; zorgt voor de doeltreffende uitvoering van onderwijshervormingen, ook op regionaal niveau, om het aantal voortijdige schoolverlaters terug te dringen. 5. Daarnaast dient Spanje tijdens de looptijd van het nationale hervormingsprogramma bijzondere aandacht te besteden aan: de noodzaak om inflatie op middellange termijn in de hand te houden; de mededinging op het vlak van professionele dienstverlening en de detailhandel te intensiveren; de verbetering van het regelgevingskader; de uitvoering van milieumaatregelen, in het bijzonder om de CO 2 -uitstoot te verminderen; de verhoging van het kwalificatieniveau en de productiviteit en de integratie van immigranten in de arbeidsmarkt; de verruiming van de toegang tot kinderopvangfaciliteiten, de uitvoering van de geplande maatregelen betreffende de woningmarkt, om op middellange termijn de druk op de woningprijzen te verminderen, en hervormingen in de pensioen- en gezondheidszorgsector, die de houdbaarheid van de begroting op lange termijn gunstig zullen beïnvloeden. FRANKRIJK 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Frankrijk boekt een redelijke vooruitgang bij de uitvoering van zijn nationale hervormingsprogramma en de conclusies van de Europese Voorjaarsraad van 2006. Bij een opwaartse economie zet Frankrijk zijn inspanningen met het oog op een begrotingsconsolidatie voort, waarbij tegelijkertijd wordt geprobeerd om het groeipotentieel verder te doen toenemen, onder meer door nieuwe verbintenissen op het gebied van onderzoek en vernieuwing. Op het gebied van werkgelegenheid behaalde Frankrijk betere, maar over het algemeen wisselende resultaten. 3. Sterke punten van de doorgevoerde hervormingen zijn onder meer de oprichting van concurrentiepolen en nieuwe structuren voor onderzoek en ontwikkeling, die bijzonder veelbelovend lijken, hetgeen ook het geval is voor de doelstelling om de totale uitgaven aan O&O tegen 2010 te verhogen tot 3 % van het bbp. De recente hervorming van het regelgevingskader voor de overheidsfinanciën zou van doorslaggevend belang moeten zijn voor een beter beheer van de overheidsuitgaven. De daling van de werkloosheid, voor de eerste maal sinds 2001, is een positieve ontwikkeling en de recente maatregelen om jonge werkzoekenden te helpen, lijken een stap in de goede richting te zijn. Wat de werkgelegenheid voor oudere werknemers betreft, zijn in het kader van een in juni 2006 overeengekomen nationaal actieplan de eerste maatregelen genomen. 4. Op de volgende beleidsterreinen die in het Franse nationale hervormingsprogramma aan de orde komen, zijn er uitdagingen waarop met de hoogste prioriteit dient te worden gereageerd: de verbetering van de overheidsfinanciën voortzetten door ervoor te zorgen dat de verbintenissen van de centrale overheid worden nageleefd en door toezicht te houden op de ontwikkeling van lokale financiering en de uitgaven voor de sociale zekerheid; het mededingingskader in sommige netwerkindustrieën en transportsectoren; de uitvoering van een algemene strategie om tot een soepelere arbeidsmarkt te komen en tegelijk individuele loopbanen en voortgezette arbeidsparticipatie van oudere werknemers te garanderen, in het bijzonder door een betere toegang tot levenslang leren. Tegen deze achtergrond wordt aanbevolen dat Frankrijk: — zijn overheidsfinanciën op orde houdt door een verdere begrotingsconsolidatie en schuldafbouw, rekening houdend met de vergrijzing. Op de voor 2008 geplande bijeenkomst over de pensioenstelsels moeten de voordelen behouden blijven die het resultaat waren van de uitvoering van de pensioenhervorming van 2003; — het mededingingskader binnen de sectoren van gas, elektriciteit en vrachtvervoer per spoor verbetert; — een leven lang leren aanmoedigt en de werkgelegenheidsbescherming moderniseert om flexibiliteit en werkzekerheid op de arbeidsmarkt te bevorderen en de segmentering tussen de verschillende soorten arbeidsovereenkomsten bestrijdt door de omschakeling tussen arbeidsovereenkomsten van bepaalde en onbepaalde duur te vergemakkelijken. 5. Daarnaast dient Frankrijk tijdens de looptijd van het nationale hervormingsprogramma bijzondere aandacht te besteden aan: versterking van de mededinging voor de gereglementeerde beroepen; intensivering van de maatregelen met het oog op een betere regelgeving en een stimulering van het ondernemerschap, in het bijzonder met betrekking tot de steun voor de startende ondernemingen en de aanmoediging van de ondernemingsgeest in de samenleving en verdere maatregelen om het arbeidsaanbod te verhogen. IERLAND 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Ierland boekt zeer goede vooruitgang bij de uitvoering van zijn nationale hervormingsprogramma en de verbintenissen van de Europese Voorjaarsraad van 2006. Voorts heeft het beheer van de strategie voor groei en werkgelegenheid meer politieke aandacht gekregen, in het bijzonder wegens het recentelijk afgesloten sociaal akkoord „Towards 2016”. 3. Sterke punten van het Ierse nationale hervormingsprogramma en de uitvoering ervan zijn: de onlangs goedgekeurde strategie 2007-2013 voor wetenschap, technologie en innovatie en de aanzienlijke stijging van overheidsinvesteringen in O&O; de erkenning van de noodzaak om de overheidsinvesteringen toe te spitsen op infrastructuur en andere groeibevorderende uitgaven; maatregelen om voortijdige schoolverlating terug te dringen en het aanleren van vaardigheden te bevorderen, zoals de nuttige toezegging om in 2007 een nationale langetermijnstrategie voor vaardigheden te ontwikkelen. 4. Daarnaast dient Ierland tijdens de looptijd van het nationale hervormingsprogramma bijzondere aandacht te besteden aan: snellere vooruitgang bij het opstellen van concrete maatregelen voor de hervorming van de pensioenvoorzieningen; extra emissiereductiemaatregelen; bespoediging van de maatregelen met betrekking tot de verhoging van de arbeidsmarktparticipatie, onder meer door te zorgen voor uitgebreide kinderopvangfaciliteiten, verdere ontwikkeling van een beleidskader voor de arbeidsmarkt- en sociale integratie van migranten en door bijzondere aandacht te besteden aan steun voor oudere en laaggeschoolde werknemers. Voor 2010 moet het tussentijdse niveau van investeringen in O&O worden vastgesteld en er moet zorgvuldig worden toegezien op de ontwikkelingen op de woningmarkt, die de groeivooruitzichten op middellange termijn kunnen beïnvloeden. ITALIË 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Italië boekt vooruitgang bij de uitvoering van zijn nationale hervormingsprogramma. In vergelijking met het nationale hervormingsprogramma van vorig jaar geeft het Italiaanse voortgangsrapport een duidelijker strategie aan die alle beleidsgebieden en de synergie tussen deze beleidsgebieden beslaat en is het daarmee ambitieuzer. De vooruitgang is het verst gevorderd op micro-economisch gebied. De strategieën en maatregelen die op macro-economisch vlak worden voorgesteld zijn over het algemeen adequaat maar de uitvoering ervan is van cruciaal belang. Het werkgelegenheidsbeleid moet op een aantal belangrijke gebieden worden versterkt. Ten aanzien van de op de Europese Voorjaarsraad 2006 overeengekomen verbintenissen is de vooruitgang wisselend. 3. Enkele van de sterke punten van het Italiaanse voortgangsrapport zijn: maatregelen om de concurrentie op het gebied van de professionele dienstverlening en andere diensten te vergroten; initiatieven om het gebruik van ICT te stimuleren; en maatregelen voor een intensievere coördinatie van de acties ter verbetering van het ondernemingsklimaat. 4. Op de volgende beleidsterreinen die in het Italiaanse nationale hervormingsprogramma aan de orde komen, zijn er uitdagingen waarop met de hoogste prioriteit dient te worden gereageerd: houdbaarheid van de begroting, waar de toezeggingen nog moeten worden omgezet in concrete acties; de concurrentie in de markten voor producten en diensten, waar de krachtige uitvoering van de voorgestelde hervormingen de basis voor verdere vooruitgang zal zijn; vergroting van de formele werkgelegenheid en van flexibiliteit en zekerheid (flexicurity) op de arbeidsmarkt, alsmede verbetering van het onderwijs en levenslang leren. Tegen deze achtergrond wordt aanbevolen dat Italië: — met kracht begrotingsconsolidatie nastreeft om de schuldquote op een neerwaarts pad te brengen en de pensioenhervormingen volledig uitvoert om de houdbaarheid van de openbare financiën op lange termijn te verbeteren; — ervoor zorgt dat de onlangs aangekondigde hervormingen en verdere vorderingen in de liberaliseringsstrategie, waarmee vergroting van de concurrentie op de markten voor producten en diensten wordt beoogd, daadwerkelijk worden uitgevoerd; — regionale verschillen in werkgelegenheid vermindert door zwartwerken aan te pakken, door uitbreiding van de voorzieningen voor kinderopvang en door toe te zien op de efficiënte werking van de arbeidsvoorzieningsdiensten in het hele land; — een algemene strategie voor een leven lang leren opstelt en de kwaliteit en relevantie van onderwijs voor de arbeidsmarkt verbetert. 5. Daarnaast dient Italië tijdens de looptijd van het nationale hervormingsprogramma bijzondere aandacht te besteden aan: O&O, waar ondanks welkome beleidsontwikkelingen op specifieke gebieden de globale strategie nog moet worden voltooid; effectieve maatregelen om de houdbaarheid van het stelsel van gezondheidszorg te verbeteren en terzelfder tijd de kwaliteit en toegankelijkheid in stand te houden; het doorvoeren en verder versterken van bestaande maatregelen gericht op het duurzaam gebruik van grondstoffen; uitvoering van plannen ter verbetering van de infrastructuur en versterking en volledige uitvoering van het effectbeoordelingssysteem voor regelgevingsvoorstellen. CYPRUS 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Cyprus boekt goede vooruitgang bij de uitvoering van zijn nationale hervormingsprogramma en op de vier prioritaire werkgebieden die door de Europese Voorjaarsraad van 2006 zijn aangeduid. Over het geheel genomen lijkt de uitvoering van de meeste maatregelen volgens plan te verlopen. 3. Sterke punten van het nationale hervormingsprogramma en de uitvoering ervan in 2006 zijn: vooruitgang op het gebied van de begrotingsconsolidatie; een nieuw beleid voor de ontwikkeling van een breed opgezet onderzoek- en innovatiesysteem en instandhouding van een over het geheel genomen gunstige werkgelegenheidssituatie, ondersteund door een hele reeks actieve arbeidsmarktmaatregelen. 4. Op de volgende beleidsterreinen die in het Cypriotische nationale hervormingsprogramma aan de orde komen, zijn er uitdagingen waarop met de hoogste prioriteit dient te worden gereageerd: het aanpakken van leeftijdsgerelateerde uitgaven, waar de maatregelen geen vooruitgang opleveren en de kansen van jongeren op de arbeidsmarkt verder vergroten. Tegen deze achtergrond wordt aanbevolen dat Cyprus: — stappen onderneemt voor de uitvoering van hervormingen van het pensioen- en gezondheidszorgstelsel en een tijdplan voor de verbetering van de houdbaarheid op lange termijn vastlegt; — de bevordering van een leven lang leren verbetert en de werkgelegenheids- en opleidingsmogelijkheden voor jongeren verder verhoogt door de hervormingen van het stelsel van beroepsonderwijs, scholing, opleiding en leercontracten versneld uit te voeren. 5. Daarnaast dient Cyprus tijdens de looptijd van het nationale hervormingsprogramma bijzondere aandacht te besteden aan: maatregelen ter bevordering van risicokapitaalinvesteringen en ter verbetering van de mededinging op het gebied van gereglementeerde beroepen. LETLAND 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Letland boekt vooruitgang bij de uitvoering van zijn nationale hervormingsprogramma, vooral op micro-economisch gebied en ten aanzien van de werkgelegenheid. De beleidsrespons ten aanzien van de belangrijke macro-economische uitdaging is echter minder volledig. In het licht van de conclusies van de Europese Voorjaarsraad 2006 is de vooruitgang wisselend. Wat het beheer van de strategie voor groei en werkgelegenheid betreft, heeft het proces sedert de goedkeuring van het nationale hervormingsprogramma meer politieke zichtbaarheid verworven en de betrokkenheid van de belanghebbenden is verbeterd. 3. Sterke punten van het Letse nationale hervormingsprogramma en de uitvoering ervan zijn verscheidene maatregelen ter vergemakkelijking van de oprichting en financiering van innoverende kmo's, waaronder het opzetten van nieuwe garantie- en risicokapitaalfondsen en ontwikkelingen bij de bevordering van een centraal loket voor het oprichten van bedrijven. Letland heeft voorts een aantal maatregelen ten uitvoer gelegd die de ontwikkelingen op de arbeidsmarkt met succes hebben ondersteund. 4. Op de volgende beleidsterreinen die in het Letse nationale hervormingsprogramma aan de orde komen, zijn er uitdagingen waarop met de hoogste prioriteit dient te worden gereageerd: meer concrete maatregelen zijn vereist om de macro-economische stabiliteit te waarborgen en oververhitting van de economie te voorkomen; Letland moet zijn O&O-strategie verder ontwikkelen om de prioritering te verbeteren en de betrokkenheid van de particuliere sector te vergroten; voorts moeten de maatregelen ter vergroting van het arbeidsaanbod worden versterkt en de vaardigheden van werknemers worden vergroot. Tegen deze achtergrond wordt aanbevolen dat Letland: — de houdbaarheid van de economie en de begroting waarborgt door een restrictiever begrotingsbeleid te volgen om oververhitting te helpen voorkomen en bij te dragen tot een zorgvuldige prioritering van de uitgaven; — snellere vooruitgang boekt bij de uitvoering van de hervormingen op het gebied van onderzoek en innovatie om de ambitieuze doelstellingen in zijn nationale hervormingsprogramma daadwerkelijk te kunnen verwezenlijken. Hier is met name beleid vereist om partnerschappen tussen onderzoeks- en opleidingsinstellingen en bedrijven te stimuleren; — zich meer inspant om arbeidsaanbod en productiviteit te vergroten, door de regionale mobiliteit te bevorderen, de onderwijs- en opleidingsstelsels meer op de behoeften van de arbeidsmarkt af te stemmen en een systeem van een leven lang leren in te voeren. 5. Daarnaast dient Letland tijdens de looptijd van het nationale hervormingsprogramma bijzondere aandacht te besteden aan: bespoediging van de oprichting van een enkel bedrijvenloket voor de administratieve formaliteiten die voor het in dienst nemen van de eerste werknemer moeten worden vervuld; bevordering van onderricht in de ondernemingsgeest; een actief arbeidsmarktbeleid voeren en verbetering van de toegang tot kinderopvangfaciliteiten. LITOUWEN 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Litouwen boekt goede vooruitgang bij de uitvoering van zijn nationale hervormingsprogramma op de belangrijkste gebieden van de macro-economie, de micro-economie en de werkgelegenheid. Talrijke belangrijke maatregelen bevinden zich echter in de ontwerpfase en dus is de uitvoering ervan nog niet ver gevorderd. Bij het vervullen van de in het kader van de Europese Voorjaarsraad van 2006 overeengekomen verplichtingen is slechts matige vooruitgang geboekt. 3. Sterke punten van het Litouwse nationale hervormingsprogramma en de uitvoering ervan zijn: de hervorming op het gebied van de pensioenen, de gezondheidszorg en de belastingwetgeving; maatregelen ter verbetering van het wegen- en het spoorwegnetwerk; de goedkeuring van de geactualiseerde nationale strategie op energiegebied; versterking van een actief arbeidsmarktbeleid, met name de nieuwe maatregelen inzake functiewisseling en de stappen die zijn ondernomen om het initieel onderwijs en het beroepsonderwijs te moderniseren. 4. Op de volgende beleidsterreinen die in het Litouwse nationale hervormingsprogramma aan de orde komen, zijn er uitdagingen waarop met de hoogste prioriteit dient te worden gereageerd: versterking van de maatregelen die zijn bedoeld om de investeringen in O&O te doen toenemen, welke tot dusverre niet voldoende lijken om het ambitieuze doel dat is gesteld te bereiken; de maatregelen ter bevordering van de mobiliteit van arbeidskrachten moeten worden geïntensiveerd; er moeten extra maatregelen worden genomen om de deelname, met name door oudere werknemers, aan een leven lang leren te vergroten. Tegen deze achtergrond wordt aanbevolen dat Litouwen: — zijn inspanningen om zijn systeem van O&O te versterken, voortzet, en om zijn ambitieuze doelstelling inzake investeringen in O&O te verwezenlijken, met name door de overheidsuitgaven te verhogen en de investeringen van de particuliere sector op dit gebied aan te moedigen; — zich intensiever inspant om het aanbod van geschoolde werknemers te vergroten door de regionale mobiliteit van arbeidskrachten te verbeteren en door een leven lang leren te bevorderen en zich daarbij met name op de participatie van oudere werknemers te concentreren. 5. Daarnaast dient Litouwen tijdens de looptijd van het nationale hervormingsprogramma bijzondere aandacht te besteden aan: verbetering van macro-economische stabiliteit en indamming van de inflatie; toename van rechtstreekse buitenlandse investeringen; vergemakkelijken van de oprichting van bedrijven; milieubescherming; betere inzetbaarheid van jongeren; meer aandacht voor het ondernemerschap in het onderwijs; beschikbaarheid van kinderopvang vergroten en verbetering van veiligheid en gezondheid op de werkplek. LUXEMBURG 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Luxemburg boekt zeer goede vooruitgang bij de uitvoering van zijn nationale hervormingsprogramma en van de door de Europese Voorjaarsraad 2006 overeengekomen maatregelen, maar er zijn nog mogelijkheden voor verbeteringen ten aanzien van de in 2005 genoemde zwakke punten. Op macro-economisch gebied kan begrotingsconsolidatie en terugdringing van de inflatie worden bereikt. Op micro-economisch gebied wordt op dit ogenblik een aantal veelbelovende maatregelen uitgevoerd. Er zijn echter grotere inspanningen nodig om een systeem op te zetten voor het volgen en de evaluatie van de jaarlijkse vooruitgang en er moet een aantal maatregelen worden ingevoerd, bijvoorbeeld voor de ondersteuning van startende ondernemingen en het mkb. Ondanks bemoedigende hervormingen op het gebied van de werkgelegenheid zijn er geen nieuwe initiatieven aangekondigd om de arbeidsparticipatie van oudere werknemers te verhogen; voorts zijn ingrijpende hervormingen in het onderwijsstelsel nog steeds niet uitgevoerd. 3. Een van de sterke punten van het opstellen en de uitvoering en versterking van het nationale hervormingsprogramma is de overeenkomst tussen de regering en de sociale partners over een systeem dat is bedoeld om aan de sedert 2002 waargenomen inflatoire tendens een halt toe te roepen door de indexering van lonen en uitkeringen op te schorten. Ditzelfde tripartiete overleg voert ook een systeem van hulp aan ondernemingen in dat mechanismen voor het behoud van werkgelegenheid bij gevaar van ontslag bevordert. In Luxemburg zijn daarnaast de kinderopvangvoorzieningen aanzienlijk uitgebreid. Voorts valt de prioriteit die aan O&O wordt verleend toe te juichen. Ten slotte is een uitgebreide reeks maatregelen met het oog op duurzame ontwikkeling genomen en de strategie op energiegebied is een stap in de juiste richting. 4. Daarnaast dient Luxemburg tijdens de looptijd van het nationale hervormingsprogramma bijzondere aandacht te besteden aan: een strategie om de arbeidsparticipatie van oudere werknemers verder te verhogen; een gedetailleerde strategie die met name is gericht op verdere hervorming van de huidige vervroegde-uittredingsregelingen; er zijn ook extra inspanningen vereist om het percentage vroegtijdige schoolverlaters te verminderen, met name in het middelbaar onderwijs en om de doorstroming tussen de verschillende onderwijstypen te bevorderen; het effect op de jeugdwerkloosheid van de recente maatregelen ten behoeve van jongeren moet nauwlettend worden gevolgd en er is meer ondersteuning vereist voor concurrerende markten, voor de omzetting van EU-richtlijnen en voor het mkb om het economische klimaat aantrekkelijker te maken. HONGARIJE 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Hongarije boekt beperkte vooruitgang bij de uitvoering van zijn nationale hervormingsprogramma. Er zij echter op gewezen dat Hongarije in oktober 2006 een herzien nationaal hervormingsprogramma heeft ingediend. Na aanzienlijke begrotingsontsporingen moest de regering zijn budgettair aanpassingstraject ingrijpend herzien. Op het gebied van de werkgelegenheid en de micro-economie zijn enkele hervormingen uitgevoerd, maar zowel op deze gebieden als ter verbetering van de macro-economische stabiliteit is er nog veel te doen. Er is beperkte vooruitgang geboekt ten aanzien van de verplichtingen die op de Europese Voorjaarsraad 2006 werden aangegaan. 3. Sterke punten van het nationale hervormingsprogramma en de uitvoering ervan zijn: de onlangs aangenomen corrigerende maatregelen, waaronder stijging van de inkomsten en in toenemende mate verlaging van de uitgaven, gericht op terugdringing van het tekort; hervorming van het stelsel van werkloosheidsuitkeringen; de eerste stappen op weg naar de integratie van de stelsels van diensten voor arbeidsbemiddeling en sociale diensten en opheffing van beperkingen op het betreden van de markt op bepaalde gebieden, met name in de farmaceutische sector (kleinhandel). 4. Op de volgende beleidsterreinen die in het Hongaarse nationale hervormingsprogramma aan de orde komen, zijn er uitdagingen waarop met de hoogste prioriteit dient te worden gereageerd: uitvoering van de geplande budgettaire consolidatiestrategie en leggen van de grondslag voor de houdbaarheid op lange termijn van de overheidsfinanciën, die op dit ogenblik groot gevaar lopen; versterking van actief arbeidsmarktbeleid; vergroting van stimulansen om te gaan werken; verbetering van de kwaliteit van onderwijs en opleiding en ervoor zorgen dat deze beter inspelen op de arbeidsmarktbehoeften. Tegen deze achtergrond wordt aanbevolen dat Hongarije: — doorgaat met de uitvoering van de maatregelen die nodig zijn om een geloofwaardige vermindering van het overheidstekort en de brutoschuldquote te bewerkstelligen, waarbij men zich in toenemende mate op de uitgavenzijde baseert, onder andere door de vaststelling van grondiger en meer volledige regels inzake de uitgaven; — het openbaar bestuur, de gezondheidszorg en de pensioen- en onderwijsstelsels hervormt om de houdbaarheid van de begroting op lange termijn veilig te stellen en de economische efficiëntie te verbeteren. Daartoe behoren verdere beperking van vervroegde uittreding, vermindering van het aantal nieuwe ontvangers van arbeidsongeschiktheidspensioenen en een ingrijpender herstructurering van de gezondheidszorg; — het actieve arbeidsmarktbeleid versterkt, extra initiatieven invoert om arbeid aantrekkelijker te maken en om werknemers aan het werk te houden en een geïntegreerd stelsel van werkgelegenheid en sociale diensten voltooit; — de toegang tot kwalitatief hoogwaardige vormen van onderwijs en opleiding voor iedereen garandeert, de kwalificatieniveaus verhoogt en ervoor zorgt dat onderwijs- en opleidingsstelsels meer op de behoeften van de arbeidsmarkt zijn afgestemd, met name door te bewerkstelligen dat er voldoende afgestudeerden zijn in wetenschap en technologie. 5. Daarnaast dient Hongarije tijdens de looptijd van het nationale hervormingsprogramma bijzondere aandacht te besteden aan: hervorming van het publieke onderzoekstelsel; afbouwen en ombuigen van staatssteun; ontwikkeling van een meer coherente strategie voor O&O, innovatie en ICT; verdere verlichting van de administratieve last voor ondernemingen; verbetering van de arbeidsmarktsituatie van kansarmen; het omzetten van zwart werk in formele werkgelegenheid; vermindering van hardnekkige regionale verschillen op het gebied van werkgelegenheid en uitvoering van de Hongaarse strategie voor levenslang leren. MALTA 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Malta boekt goede vooruitgang bij de uitvoering van zijn nationale hervormingsprogramma. Daarnaast komt Malta de meeste op de Europese Voorjaarsraad 2006 aangegane verbintenissen na. Vooral op het gebied van de houdbaarheid van de begroting, die door de Maltese autoriteiten als cruciaal element voor meer groei en werkgelegenheid en de invoering van de euro wordt beschouwd, vordert de uitvoering goed. Op micro-economisch gebied en ten aanzien van de werkgelegenheid is de vooruitgang echter beperkter. 3. Sterke punten van het Maltese nationale hervormingsprogramma en de uitvoering ervan zijn: de onlangs aangekondigde belastinghervormingen; de huidige ontwikkeling van fundamenteel O&O en innovatiestrategieën; een nieuw programma ter bevordering van de voor ondernemen vereiste vaardigheden en een aantal veelbelovende initiatieven op het gebied van opleiding. 4. Op de volgende beleidsterreinen die in het nationale hervormingsprogramma aan de orde komen, zijn er uitdagingen waarop met de hoogste prioriteit dient te worden gereageerd: versterking van de concurrentie in verscheidene sectoren, onder andere de vrije beroepen; afbouwen en ombuigen van staatssteun en stimulering van investeringen in O&O en verbetering van het arbeidsaanbod. Tegen deze achtergrond wordt aanbevolen dat Malta: — naar aanleiding van de lopende beoordeling verdere maatregelen neemt, onder andere maatregelen tot versterking van de mededingingsautoriteit, om de concurrentie te versterken, met name bij de vrije beroepen; de staatssteun afbouwt en deze naar horizontale doelstellingen ombuigt, met name onderzoek en ontwikkeling; — de inspanningen intensiveert om meer mensen, en met name vrouwen, naar de arbeidsmarkt aan te trekken en om zwartwerken aan te pakken en verdere maatregelen neemt betreffende het uitkeringsstelsel, om werken aantrekkelijker te maken. 5. Daarnaast dient Malta tijdens de looptijd van het nationale hervormingsprogramma bijzondere aandacht te besteden aan: de uitvoering en versterking van maatregelen inzake de hervorming van de gezondheidszorg die vertraging hebben opgelopen; de invoering van stelselmatige effectbeoordeling en de vooruitgang op de weg naar vereenvoudiging van de regelgeving bespoedigen; preciezere berekening van de uitgaven aan O&O; Malta aansluiten op de Europese energienetwerken; verhoging van het onderwijsniveau en het aantal voortijdige schoolverlaters terugdringen op basis van de op dit gebied behaalde resultaten en verbetering van de arbeidsparticipatie van oudere werknemers, waarbij het gebruik van een vervroegd-uittredingsstelsel ten behoeve van de inkrimping van de openbare sector dient te worden vermeden. NEDERLAND 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Nederland boekt goede vooruitgang bij de uitvoering van zijn nationale hervormingsprogramma. Hoewel er op macroniveau sprake is van bepaalde risico's, met name met betrekking tot een mogelijke looninflatie, de schuldenlast van de gezinshuishoudingen en een verkrapping van de arbeidsmarkt, is het gekozen beleidskader over het geheel genomen adequaat. Nederland boekt op micro-economisch vlak in het algemeen aanzienlijke vooruitgang. Ofschoon er O&O- en innovatiestimulerende beleid is ingevoerd, blijft er, gelet op de ambitieuze doelstelling van de regering, nog veel werk te doen. Ook op het gebied van de werkgelegenheid is het algemeen beeld positief: hoge werkgelegenheidscijfers voor de meeste groepen, met dien verstande dat het arbeidsaanbod van met name vrouwen, groepen in een achterstandspositie en oudere werknemers verder verbeterd dient te worden. Nederland versterkt zijn nationale hervormingsprogramma om de door de Europese Voorjaarsraad 2006 aangegane verbintenissen na te komen, maar er zullen nog verdere stappen nodig zijn, met name voor de instelling van een enkel overheidsloket voor het in dienst nemen van de eerste werknemer. 3. Sterke punten van het Nederlandse nationale hervormingsprogramma en de uitvoering ervan zijn: de maatregelen ter stimulering van de concurrentie; de toepassing van het standaardkostenmodel voor het meten van de administratieve kosten en de regeling inzake innovatievouchers, die beide op grote schaal door andere lidstaten worden overgenomen; maatregelen inzake de hervorming van het pensioen-, het ziektekostenverzekerings- en het arbeidsongeschiktheidsstelsel en hervormingen die tot doel hebben verhoging van het onderwijsniveau, uitbreiding van levenslang leren en totstandbrenging van een betere koppeling tussen onderwijs en arbeidsmarkt. 4. Het beleidsterrein in het nationale hervormingsprogramma van Nederland waarop er uitdagingen zijn waarop met de hoogste prioriteit dient te worden gereageerd is de verhoging van het arbeidsaanbod. Tegen deze achtergrond wordt aanbevolen dat Nederland: — verdere maatregelen neemt om het arbeidsaanbod, met name van oudere werknemers, vrouwen en groepen in een achterstandpositie, te verbeteren. 5. Daarnaast dient Nederland tijdens de looptijd van het nationale hervormingsprogramma bijzondere aandacht te besteden aan: maatregelen om de O&O-uitgaven van de particuliere sector te verhogen; instelling van een enkel overheidsloket voor het in dienst nemen van de eerste werknemer. Daarnaast zullen, indien de bestaande maatregelen op den duur niet leiden tot een aanzienlijke toename van het totale aantal gewerkte uren in de economie, extra stimulerende maatregelen moeten worden overwogen. OOSTENRIJK 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Oostenrijk boekt goede vooruitgang bij de uitvoering van zijn nationale hervormingsprogramma, met name op micro-economisch gebied waar, behalve ten aanzien van de concurrentie in de dienstensector, op alle gebieden aanzienlijke maatregelen zijn genomen. Er heerst een solide macro-economische stabiliteit, hoewel de risico's voor de houdbaarheid van de openbare financiën op lange termijn nog energieker moeten worden aangepakt. Ook bij het werkgelegenheidsbeleid is over het algemeen goede vooruitgang geboekt, hoewel op sommige gebieden meer moet worden gedaan. Over het geheel genomen is de respons van Oostenrijk op de conclusies van de Europese Voorjaarsraad 2006 adequaat. 3. Een van de meest veelbelovende gebieden van hervorming in Oostenrijk, dat als voorbeeld voor andere landen zou kunnen dienen, zijn de goede resultaten van dit land met het gebruik van duurzame energie. Een ander gebied dat vermelding verdient zijn de inspanningen die Oostenrijk zich getroost om de administratieve kosten voor het mkb te verminderen. Voorts boekt Oostenrijk vooruitgang ter zake van de 3 %-doelstelling betreffende O&O, met zeer veelbelovende modellen voor de samenwerking tussen wetenschap en industrie. 4. Op de volgende beleidsterreinen die in het Oostenrijkse nationale hervormingsprogramma aan de orde komen, zijn er uitdagingen waarop met de hoogste prioriteit dient te worden gereageerd: verhoging van het arbeidsaanbod onder oudere werknemers en verbetering van de vaardigheden van jongeren in een achterstandspositie. Tegen deze achtergrond wordt aanbevolen dat Oostenrijk: — zorgt voor betere prikkels voor oudere werknemers om te blijven werken, met name door een algemene strategie voor levenslang leren waarbij de nadruk ligt op werkgerelateerde opleiding, hervorming van de belastingvoordeelstelsels en de versterking van de onderwijsomstandigheden van kwetsbare jongeren. 5. Daarnaast dient Oostenrijk tijdens de looptijd van het nationale hervormingsprogramma bijzondere aandacht te besteden aan: het bereiken van een begrotingsevenwicht in 2008; de concurrentie in de dienstensector vergroten; het ondernemersschap bevorderen; het opstellen van beleid en maatregelen met het oog op emissiereductie; en het aanpakken van gendersegregatie van de arbeidsmarkt, onder andere door de beschikbaarheid van kinderopvang te verbeteren. POLEN 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Polen boekt beperkte vooruitgang bij de uitvoering van zijn nationale hervormingsprogramma. Er zijn tekenen die erop wijzen dat Polen op micro-economisch gebied goede resultaten begint te boeken, hoewel de uitvoering van een groot aantal maatregelen zich nog in het beginstadium bevindt. Er is meer daadkracht nodig bij de uitvoering van de hervormingen inzake werkgelegenheid. De hervormingen van de overheidsfinanciën lopen vertraging op, ofschoon Polen plannen heeft die in de goede richting gaan. Het beleid vormt slechts in beperkte mate een respons op de door de Europese Voorjaarsraad 2006 aangegane verbintenissen. 3. Enkele van de meest veelbelovende hervormingen in Polen zijn de vereenvoudigingen in het belastingstelsel, de ontwikkeling van een ondubbelzinnige strategie voor betere regelgeving en maatregelen om de toegang voor het mkb tot financiering te verbeteren. 4. Op de volgende beleidsterreinen die in het Poolse nationale hervormingsprogramma aan de orde komen, zijn er uitdagingen waarop met de hoogste prioriteit dient te worden gereageerd: begrotingsconsolidatie; verbetering van de concurrentie in netwerkindustrieën; verhoging van de kwantiteit en de kwaliteit van O&O; actiever en doeltreffender arbeidsmarktbeleid en verbetering van het menselijk kapitaal en van de prikkels om te werken. Tegen deze achtergrond wordt aanbevolen dat Polen: — zijn begrotingsconsolidatie verder uitvoert en het nominale „tekortanker” van de overheidsbegroting aanvult met nadere mechanismen om de beheersing van de uitgaven te versterken; — het mededingingskader in de netwerkindustrieën verbetert, onder meer door herziening van de rol van de regelgevende instanties; — om O&O en innovatie te stimuleren, de hervorming van de openbare onderzoeksector doorzet, het kader voor O&O in de particuliere sector verbetert en daarbij maximaal profijt trekt van rechtstreekse buitenlandse investeringen; — de hervorming van de openbare diensten voor arbeidsbemiddeling voltooit met het doel het niveau en de doeltreffendheid van het actieve arbeidsmarktbeleid te verhogen, met name voor ouderen en jongeren; de fiscale druk op arbeid verlaagt en de uitkeringen herziet om de stimulansen om te gaan werken te vergroten, maatregelen ontwikkelt om de deelname van volwassenen aan een leven lang leren te vergroten en om de onderwijs- en opleidingsstelsels te moderniseren met het oog op de behoeften van de arbeidsmarkt. 5. Daarnaast dient Polen tijdens de looptijd van het nationale hervormingsprogramma bijzondere aandacht te besteden aan: modernisering van de vervoersinfrastructuur; betere milieubescherming; verder afbouwen en ombuigen van staatssteun; zorgen voor een doeltreffend mededingingskader in de financiële sector; het liberaliseringsproces van de energiemarkten krachtig doorzetten; versnelling van de procedure van registratie van nieuwe bedrijven en erop toezien dat de instrumenten van het cohesiebeleid de in het voortgangsrapport aangegeven structurele maatregelen ondersteunen om bij te dragen aan het stimuleren van groei, concurrentievermogen, werkgelegenheid en sociale samenhang. Er moet een resoluut en realistisch doel voor de totale investeringen in O&O voor 2010 worden gesteld. PORTUGAL 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Portugal boekt goede vooruitgang bij de uitvoering van de in het nationale hervormingsprogramma vervatte maatregelen, met name op macro-economisch en micro-economisch gebied. Ook bij de maatregelen op het gebied van de werkgelegenheid is er vooruitgang geboekt, met name bij de hervorming van onderwijs en opleiding in het kader van het Programma Nieuwe Kansen, maar het belangrijke gebied van het aanpassingsvermogen van de arbeidsmarkt en de flexibiliteit en zekerheid (flexicurity) wordt nog niet voldoende aangepakt. Ten aanzien van de op de Europese Voorjaarsraad 2006 aangegane verplichtingen is over het algemeen goede vooruitgang geboekt. Op alle beleidsgebieden zullen nog aanzienlijke inspanningen moeten worden geleverd om de doelstellingen van het programma, gelet op de ambities van die doelstellingen en de uitgangspositie van Portugal, volledig te verwezenlijken. 3. Belangrijke sterke punten van het hervormingsproces in Portugal zijn onder meer de uitgebreide hervormingen waarmee in het openbaar bestuur een begin is gemaakt, de maatregelen om de oprichting van nieuwe bedrijven binnen een uur mogelijk te maken, de aanpassing van ouderdomspensioenstelsels en brede consolideringsmaatregelen in de gezondheidszorg alsmede maatregelen om de kwalificatieniveaus van jongeren en volwassenen te verbeteren. De inspanningen om O&O te versterken zijn geïntensiveerd en in een coherente strategie ingepast door middel van een ambitieus technologisch plan. Ook in de onderwijs- en de opleidingssector worden uitgebreide hervormingen uitgevoerd, in het bijzonder met maatregelen die zijn bedoeld om het alfabetiseringsniveau van jongeren te verbeteren, het nationale schoolnetwerk te rationaliseren en het nationale beroepsopleidingsstelsel te versterken. 4. Op de volgende beleidsterreinen die in het Portugese nationale hervormingsprogramma aan de orde komen, zijn er uitdagingen waarop met de hoogste prioriteit dient te worden gereageerd: verhoging van het opleidingsniveau en een leven lang leren; verbetering van het aanpassingsvermogen van de arbeidsmarkt en bestrijding van segmentering. Deze kwesties moeten worden aangepakt in de context van verdere vooruitgang op het gebied van de administratieve hervorming, en de beheersing van de stijgende uitgaven inzake sociale overdrachten. Tegen deze achtergrond wordt aanbevolen dat Portugal: — in het kader van het thans lopende proces dat is gericht op correctie van de budgettaire onevenwichtigheden en hervorming van het openbaar bestuur, de overheidsuitgaven ombuigt naar activiteiten die gunstiger zijn voor de potentiële groei en terzelfdertijd de algemene overheidsuitgaven streng in de hand houdt; — maatregelen treft om het onderwijsniveau van jongeren aanmerkelijk te verbeteren en een beroepsopleidingsstelsel te ontwikkelen dat op de behoeften van de arbeidsmarkt is toegesneden en is gebaseerd op het recente voorstel voor een „nationaal kwalificatiekader”; — de modernisering van de werkgelegenheidsbescherming voortzet, onder meer met wetgeving ter bevordering van flexibiliteit en zekerheid om het hoge niveau van segmentering van de arbeidsmarkt te verminderen. 5. Daarnaast dient Portugal tijdens de looptijd van het nationale hervormingsprogramma bijzondere aandacht te besteden aan: waarborgen dat het veelbelovende technologische plan volledig ten uitvoer wordt gelegd, dat de banden tussen onderzoek en industrie worden geconsolideerd en de betrokkenheid van de particuliere sector wordt versterkt; ervoor zorgen dat er daadwerkelijk concurrentie is op de markten voor energie en financiële diensten; uitstoot beperken; de achterstand bij de omzetting van EU-wetgeving in nationaal recht verminderen en de factoren aanpakken die de sociale samenhang ondermijnen. SLOVENIË 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Slovenië boekt goede vooruitgang bij de uitvoering van zijn nationale hervormingsprogramma. Slovenië neemt passende maatregelen op enkele fundamentele gebieden zoals ondernemerschap en betere regelgeving en heeft een begin gemaakt met ingrijpende hervormingen van de beleidsmaatregelen op werkgelegenheidsgebied, waarbij het profiteert van vrij gunstige macro-economische groeivoorwaarden. Er zijn ten aanzien van de overheidsuitgaven een aantal hervormingsmaatregelen getroffen om deze te verminderen. Dit geldt ook, op micro-economisch vlak, voor de vooruitgang inzake de bevordering van innovatie en concurrentie. Wat de arbeidsmarkt betreft, wordt met de uitvoering van de strategie voor actief ouder worden en het wegnemen van de belemmeringen voor werkgelegenheid voor jongeren tot dusverre niet snel genoeg vooruitgang gemaakt. De vooruitgang ten aanzien van de op de Europese Voorjaarsraad 2006 aangegane verplichtingen is matig. 3. Sterke punten van het nationale hervormingsprogramma en de uitvoering ervan zijn: de inspanningen inzake de hervorming van de begroting; de verschillende maatregelen ter bevordering van het ondernemerschap; de thans lopende omzetting van overheidsfondsen in portefeuillebeleggingen; de daling van het aandeel van staatssteun in het bbp, de vooruitgang op de weg naar de volledige liberalisering van de energiemarkten en de vestiging van een tweede speler op de markt. 4. Op de volgende beleidsterreinen die in het Sloveense nationale hervormingsprogramma aan de orde komen, zijn er uitdagingen waarop met de hoogste prioriteit dient te worden gereageerd: verbetering van de houdbaarheid van de begroting op lange termijn en verbetering van de arbeidsparticipatie van oudere werknemers; versterking van de activerings- en preventieaspecten van het werkgelegenheidsbeleid, dat op dit ogenblik te traag op de snel veranderende arbeidsmarktvoorwaarden reageert. Tegen deze achtergrond wordt aanbevolen dat Slovenië: — nieuwe maatregelen treft om de hervorming van het pensioenstelsel te intensiveren en actief ouder worden te bevorderen, om de participatiegraad van oudere werknemers te vergroten en de houdbaarheid op lange termijn te verbeteren; — de diensten voor arbeidsbemiddeling verbeteren in het licht van de ontwikkeling in de richting van flexibeler contracten en de reeds aangescherpte voorwaarden inzake uitkeringen, en er daarbij in het bijzonder op te letten dat in een vroeger stadium van de werkloosheid hulp wordt geboden. 5. Daarnaast dient Slovenië tijdens de looptijd van het nationale hervormingsprogramma bijzondere aandacht te besteden aan: vaststelling van concrete en realistische doelstellingen voor investering in O&O; versterking van de rol van het nieuwe Bureau voor groei en van het Sloveense technologieagentschap; versterking van de handhaving van het rechtskader voor de bescherming van de intellectuele-eigendomsrechten; verbetering van de mededinging, in het bijzonder met betrekking tot de gereglementeerde beroepen, en versterking van de doeltreffendheid van de mededingingsautoriteit; een sterkere bevordering van milieutechnologie en energie-efficiëntie; verkorten van de voor de oprichting van nieuwe bedrijven vereiste tijd en vermindering van de daaraan verbonden kosten; vermindering van de segmentering en jongeren in de arbeidsmark integreren; een sterkere koppeling tussen onderwijsstelsel en arbeidsmarkt. SLOWAKIJE 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Slowakije boekt vooruitgang bij de uitvoering van zijn nationale hervormingsprogramma. Niettemin zijn er nog belangrijke probleempunten en er moeten meer maatregelen worden genomen, met name op het gebied van de micro-economie en de werkgelegenheid. Wat de vooruitgang bij het vervullen van de in het kader van de Europese Voorjaarsraad van 2006 overeengekomen verplichtingen betreft zijn de resultaten wisselend. 3. Sterke punten van het nationale hervormingsprogramma en de uitvoering ervan zijn: de maatregelen met het oog op verbetering van het bedrijfsklimaat en totstandbrenging van een informatiemaatschappij beginnen vruchten af te werpen; de groei van de werkgelegenheid is versterkt dankzij nieuwe fiscale stimuleringsmaatregelen, mobiliteitsmaatregelen en enige verbetering in de ondersteuning van bepaalde benadeelde groepen; en vooruitgang met de hervorming van tertiair onderwijs tezamen met nieuwe maatregelen ter ondersteuning van het gebruik van ICT en de integratie van achtergestelde kinderen in het onderwijsstelsel. 4. Op de volgende beleidsterreinen die in het Slowaakse nationale hervormingsprogramma aan de orde komen, zijn er uitdagingen waarop met de hoogste prioriteit dient te worden gereageerd: ombuiging, in het kader van de budgettaire consolidatie, van meer middelen naar O&O, innovatie en onderwijs en vastlegging van duidelijke strategieën en prioriteiten op deze gebieden; versterking van de maatregelen ter verbetering van de vaardigheden van werknemers en een leven lang leren; en extra inspanningen om langdurige werkloosheid terug te dringen, met name voor kwetsbare groepen, zoals de Roma-minderheid. Tegen deze achtergrond wordt aanbevolen dat Slowakije: — bestedingen bijstuurt in de richting van O&O en onderwijs en de uitwerking van een coherente nationale strategie inzake O&O en innovatie, met sterke dwarsverbanden tussen onderzoeksinstellingen en het bedrijfsleven; — een strategie van levenslang leren aanneemt die doorwerkt in alle stelsels en op alle niveaus van onderwijs en opleiding, die inspeelt op de behoeften van de arbeidsmarkt en individuele personen en die het opleidingsniveau en de vaardigheden verbetert, de hervorming van het tertiair onderwijs aanvult met de hervorming van het lager en middelbaar onderwijs; — een globale aanpak ontwikkelt om het probleem van de langdurige werkloosheid aan te pakken, met name door middel van gerichte actieve arbeidsmarktmaatregelen ten behoeve van de meest kwetsbare groepen. 5. Daarnaast dient Slowakije tijdens de looptijd van het nationale hervormingsprogramma bijzondere aandacht te besteden aan: extra inspanningen op het gebied van het ICT-beleid, met name wat breedbandinfrastructuur betreft; verbeteringen in het stelsel voor beter regelgeven; verschillen in beloning tussen mannen en vrouwen aanpakken en een beleid ontwikkelen dat gericht is op actief ouder worden om de arbeidsparticipatie van oudere werknemers te vergroten. FINLAND 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Finland boekt zeer goede vooruitgang bij de uitvoering van zijn nationale hervormingsprogramma. Tevens reageert Finland in het algemeen goed op de verbintenissen die op de Europese Voorjaarsraad 2006 werden aangegaan. In het bijzonder met betrekking tot het ondernemingsklimaat voor het mkb werd er vooruitgang geboekt. 3. Sterke punten van het Finse nationale hervormingsprogramma en de uitvoering ervan zijn: verdere stappen om de pensionering uit te stellen, aanvulling van de reeds uitgebreide maatregelen ter versterking van de houdbaarheid van de openbare financiën en de voorbereiding van Finland op de gevolgen van de vergrijzing; een reeks belangrijke maatregelen om de uitstekende kennisbasis van Finland verder te verbeteren. 4. Daarnaast dient Finland tijdens de looptijd van het nationale hervormingsprogramma bijzondere aandacht te besteden aan: uitvoering van de hervormingen om de mededinging en de productiviteit in sommige dienstensectoren te verbeteren, waarbij de aanwervingsprocedures voor ondernemingen moeten worden vereenvoudigd; aanmoedigen van lokale loononderhandelingen; en de knelpunten in de arbeidsmarkt verhelpen, waarbij vooral de hoge structurele werkloosheid bij met name laaggeschoolden, waaronder jongeren, moet worden aangepakt. ZWEDEN 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Zweden boekt zeer goede vooruitgang bij de uitvoering van zijn nationale hervormingsprogramma, dat de nieuwe regering heeft herzien. De meeste op de Europese Voorjaarsraad 2006 gemaakte verbintenissen worden door Zweden aangepakt. Het op stabiliteit gerichte macro-economisch kader is afdoende en leidt tot goede resultaten. Zweden levert sterke inspanningen ter versterking van de arbeidsprikkels. Extra maatregelen zijn noodzakelijk ter bevordering van de mededinging in de dienstensector. 3. Sterke punten van het Zweedse nationale hervormingsprogramma en de uitvoering ervan zijn: de vooruitgang die werd geboekt op het vlak van de verhoging van de overheidsinvesteringen in O&O en inzake de genomen maatregelen ter bevordering van de innovatie; de voortvarende aanpak ter bevordering van het ondernemerschap; de prestaties van Zweden inzake het aanmoedigen van duurzaam energiegebruik, die tot de beste van de EU behoren; de vooruitgang inzake de verhoging van het arbeidsaanbod; maatregelen die het uitbaten van een zaak eenvoudiger en rendabeler maken door de geleidelijke afschaffing van belastingen en vermindering van administratieve lasten; en voorstellen om de arbeidsprikkels te versterken, in het bijzonder wijzigingen in de belasting op arbeid en de uitkeringsstelsels. 4. Daarnaast dient Zweden tijdens de looptijd van het nationale hervormingsprogramma bijzondere aandacht te besteden aan: aanvullende regelgeving ter intensivering van de mededinging, in het bijzonder in de dienstensector; snelle uitvoering van de voorgenomen verbeteringen van het effectbeoordelingssysteem; een meer samenhangende benadering ten aanzien van betere regelgeving, intensivering van de strategie ter verhoging van het arbeidsaanbod en de arbeidstijd, onder meer door de uitvoering van voorstellen ter versterking van de arbeidsprikkels, alsmede door de krachtigere maatregelen voor de verhoging van de participatiegraad bij immigranten en jongeren en voor de reïntegratie op de arbeidsmarkt van personen die in een stelsel voor arbeidsongeschiktheid zijn opgenomen. VERENIGD KONINKRIJK 1. Rekening houdend met de analyse die is weergegeven in deel II van het jaarlijkse voortgangsverslag 2007 van de Commissie en op basis van de geïntegreerde richtsnoeren voor werkgelegenheid en groei, kunnen volgende conclusies worden getrokken: 2. Het Verenigd Koninkrijk boekt goede vooruitgang bij de uitvoering van zijn nationale hervormingsprogramma en de verbintenissen van de Europese Voorjaarsraad van 2006. Op alle beleidsterreinen werd solide vooruitgang geboekt, in het bijzonder op micro-economisch vlak en inzake het werkgelegenheidsbeleid. Op macro-economisch vlak is de begrotingsconsolidatie ingezet, en zijn er plannen voor een verdere begrotingsconsolidatie die moeten worden uitgevoerd. Er zijn plannen opgesteld voor een pensioenhervorming, waarvan de ontwerp-wetgeving reeds aan het Parlement is voorgelegd. Het Verenigd Koninkrijk heeft grotere inspanningen geleverd met het oog op een sterkere betrokkenheid van de belanghebbenden. 3. De bijzonder sterke punten in de uitvoering door het Verenigd Koninkrijk van de hervormingen zijn het aanmoedigen van het ondernemerschap, het bevorderen van betere regelgeving en hervormingen van de sociale voorzieningen. Talrijke andere hervormingen werden reeds met succes ten uitvoer gelegd, zoals de openstelling van de energiemarkt, de toegenomen investeringen in vervoersinfrastructuur en de invoering van vergoedingen voor infrastructuurgebruik, zoals de congestieheffing die van toepassing is op het wegverkeer in Londen. Het Verenigd Koninkrijk heeft ook innoverende hervormingen ondernomen ter verbetering van de kwaliteit van de overheidsuitgaven die thans nog steeds ten uitvoer worden gelegd. 4. Op de volgende beleidsterreinen die in het Britse hervormingsprogramma aan de orde komen, blijven er nog uitdagingen bestaan waarop met de hoogste prioriteit dient te worden gereageerd: verbetering van de basis- en vervolgvaardigheden in vergelijking met andere economieën; en verdere maatregelen om achterstelling en uitsluiting op de arbeidsmarkt aan te pakken. Tegen deze achtergrond wordt aanbevolen dat het Verenigd Koninkrijk: — zorgt voor meer basis- en vervolgvaardigheden, in overeenstemming met het recente evaluatieverslag van Leitch over vaardigheden, met het oog op een productiviteitsstijging en voor een verdere verbetering van de arbeidskansen van de meest achtergestelde bevolkingsgroepen. 5. Daarnaast dient het Verenigd Koninkrijk tijdens de looptijd van het nationale hervormingsprogramma bijzondere aandacht te besteden aan: de daadwerkelijke uitvoering van de huidige voorstellen voor de hervorming van het pensioenstelsel; geleidelijke verhoging van het woningaanbod om op middellange termijn de druk op de woningprijzen te verminderen; vaststelling, voor 2010, van het tussentijdse niveau en de kwaliteit van investeringen in O&O, en maatregelen nemen met het oog op een verdere intensivering van de investeringsprikkels en een vergroting van de betrokkenheid van de particuliere sector en verbetering van de toegang tot kinderopvangfaciliteiten. LIDSTATEN VAN DE EUROZONE 1. Gelet op bovenstaande analyse en op basis van de geïntegreerde richtsnoeren voor groei en werkgelegenheid kunnen de volgende conclusies worden getrokken: 2. De voortgangsrapporten van de lidstaten van de eurozone geven aan dat over het geheel genomen vooruitgang wordt geboekt, dankzij de belangrijke maatregelen die in veel landen zijn genomen. Aangezien de groei in de eurozone in overeenstemming is met de potentiële, positieve ontwikkelingen op de arbeidsmarkten, getuigen de dalende werkloosheidscijfers en de groeiende werkgelegenheid, en een begin is gemaakt met een aantal hervormingen, is de kans op een langdurige economische opleving aanmerkelijk verbeterd. Voor een gedeelte is deze verbetering van de economische situatie te danken aan structurele hervormingen in het verleden. Dit momentum moet benut worden om de uitvoering van de hervorming en de toepassing van de strategieën voor de begrotingsconsolidatie krachtig ter hand te nemen. Gezien echter de grotere economische en financiële interdependentie als gevolg van de invoering van de euro moeten de landen van de eurozone een ambitieus beleid voeren dat niet alleen gericht is op verbetering van het groeipotentieel, maar ook maatregelen bevat die een soepele werking van de aanpassing in de monetaire unie garanderen. Daarvoor is een effectieve coördinatie van het economisch beleid op het niveau van de eurozone nodig. Die zou ook bijdragen tot beleidsmaatregelen in de lidstaten ter verwezenlijking van begrotingsdiscipline en structurele hervormingen. Dit is noodzakelijk om het groeipotentieel van de economie te vergroten, de eurozone beter bestand te maken tegen assymetrische schokken, en aldus de prijsstabiliteit te behouden en de economische dynamiek in de eurozone te bevorderen. 3. Enkele van de sterke punten in de uitvoering van de nationale hervormingsprogramma's van de lidstaten van de eurozone zijn dat er veelbelovende hervormingen worden toegepast of gepland met het oog op een betere benutting van het arbeidspotentieel en van de arbeidsproductiviteit, en om O&O en innovatie te stimuleren, menselijk kapitaal te ontwikkelen en een gunstiger bedrijfsklimaat tot stand te brengen, met name door middel van maatregelen die de concurrentie bevorderen en de regelgeving verbeteren. De nationale hervormingsprogramma's zouden wellicht aan kracht winnen wanneer zij in een consistent en ambitieus algemeen beleidskader worden ondergebracht. 4. Op basis van de beleidsconclusies die voor elke afzonderlijke lidstaat van de eurozone aan de hand van zijn nationale hervormingsprogramma zijn getrokken, moeten voor alle landen van de eurozone dringend beleidsmaatregelen worden genomen die de werking van de EMU verbeteren en bijdragen aan het bestrijden van aanhoudende verschillen in inflatie, concurrentievermogen en groei. Wat de begroting betreft moet, ook al wordt met de terugdringing van de tekorten vooruitgang geboekt, een aantal landen het tempo van de structurele consolidatie van de begroting opvoeren en de hervorming van de pensioen- en gezondheidszorgstelsels voortzetten om de budgettaire gevolgen van de vergrijzing aan te pakken. Voorts moet de kwaliteit van de overheidsfinanciën worden verbeterd, met name om de productiviteit en de innovatie te stimuleren en aldus bij te dragen tot economische groei en budgettaire duurzaamheid. Om de mechanismen voor interne aanpassing in de EMU dynamischer en efficiënter te maken, zouden de markten beter moeten werken, middels een betere concurrentie en liberalisering, teneinde met name te zorgen voor een betere mobiliteit van productiefactoren en voor een snelle aanpassing van de prijzen en lonen aan schoksgewijze ontwikkelingen, en voor een sterkere handelsintegratie. Het is van essentieel belang om innovatie en productiviteitsgroei te stimuleren. In een monetaire unie is een sterke ondersteuning van stabiliteitsbevorderende loonontwikkelingen ook van belang voor het creëren van concurrentie en werkgelegenheid op de middellange en langere termijn. De regelmatige evaluatie van de werking van prijzen en loonvorming (bij de overheid en in het bedrijfsleven) moet derhalve worden voortgezet. Meer aandacht verdient de arbeidsmobiliteit in de landen van de eurozone. De financiële en de productmarkten moeten een fundamentele rol vervullen bij het versoepelen van de interne aanpassing. De evaluatie van de interne markt, alsmede een snelle toepassing van de dienstenrichtlijn en een volledige uitvoering van het Actieplan voor financiële diensten zullen bijzonder belangrijk zijn voor de eurozone. Verbetering van de concurrentie in de dienstenmarkten zou bijdragen tot een soepeler aanpassing in de EMU. Tegen deze achtergrond wordt aanbevolen dat de lidstaten van de eurozone, naast de voor hun land specifieke aanbevelingen: — de gunstige conjunctuur benutten om een ambitieuze consolidatie van de begroting te bereiken of na te streven die gericht is op hun doelstellingen voor de middellange termijn conform het stabiliteits- en groeipact, om aldus een jaarlijkse structurele aanpassing te bereiken van minstens 0,5 % van het bbp als referentiepercentage; — de kwaliteit van de overheidsfinanciën verbeteren door de overheidsuitgaven en belastingen opnieuw te bezien, teneinde de productiviteit en de innovatie te stimuleren en aldus bij te dragen aan economische groei en budgettaire stabiliteit; — efficiënte maatregelen nemen die de concurrentie verbeteren, met name in de dienstensector, en maatregelen versterken die de volledige integratie van de financiële markten en de concurrentie op de retailmarkt voor financiële diensten bevorderen; — voor meer flexibiliteit en zekerheid op de arbeidsmarkten zorgen, onder meer door de ontwikkeling van de lonen beter af te stemmen op die van de productiviteit, een evenwicht te brengen tussen arbeidsbescherming en veiligheid in de markt en maatregelen treffen om de arbeidsmobiliteit over de grenzen heen en tussen beroepen te bevorderen. 5. Gelet op de effecten en synergieën die uit nationale beleidsmaatregelen en plaatselijke ontwikkelingen binnen de monetaire unie voortvloeien, dienen de lidstaten van de eurozone te streven naar een efficiënte beleidscoördinatie, met name in de context van de eurogroep, en, indien nodig en in overeenstemming met eerdere akkoorden, ook in internationale fora. Dit zou er aanzienlijk toe bijdragen dat de beleidsuitdagingen in de eurozone en in de wereldeconomie succesvol worden aangepakt. De lidstaten van de eurozone wordt verzocht met deze aanbevelingen rekening te houden bij de uitvoering van het nationale beleid. De eurogroep zal de uitvoering ervan regelmatig evalueren.",
  "source": "EUR LEX"
}