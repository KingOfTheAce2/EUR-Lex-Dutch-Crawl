{
  "url": "http://www.w3.org/1999/xhtml\">",
  "content": "L_2012352NL.01005901.xml 21.12.2012 NL Publicatieblad van de Europese Unie L 352/59 UITVOERINGSBESLUIT VAN DE COMMISSIE van 19 december 2012 tot wijziging van Beschikking 96/565/Euratom, EG waarbij Zweden wordt gemachtigd geen rekening te houden met bepaalde categorieën handelingen en gebruik te maken van ramingen voor de berekening van de grondslag van de eigen middelen uit de btw (Kennisgeving geschied onder nummer C(2012) 9547) (Slechts de tekst in de Zweedse taal is authentiek) (2012/816/EU, Euratom) DE EUROPESE COMMISSIE, Gezien het Verdrag betreffende de werking van de Europese Unie, Gezien het Verdrag tot oprichting van de Europese Gemeenschap voor Atoomenergie, Gezien Verordening (EEG, Euratom) nr. 1553/89 van de Raad van 29 mei 1989 betreffende de definitieve uniforme regeling voor de inning van de eigen middelen uit de belasting over de toegevoegde waarde ( 1 ) , en met name artikel 13, Overwegende hetgeen volgt: (1) Op grond van artikel 380 van Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( 2 ) mag Zweden de in bijlage X, deel B, punt 2, vermelde diensten verricht door auteurs, kunstenaars en vertolkers van kunstwerken, alsmede de in bijlage X, deel B, punten 1, 9 en 10, vermelde handelingen blijven vrijstellen, zolang dezelfde vrijstellingen worden toegepast in een van de lidstaten die op 31 december 1994 lid van de Gemeenschap waren; die handelingen moeten in aanmerking worden genomen voor de bepaling van de btw-middelengrondslag. (2) In het geval van Zweden gaf de Commissie op grond van Verordening (EEG, Euratom) nr. 1553/89 Beschikking 96/565/Euratom, EG ( 3 ) , waarbij Zweden werd gemachtigd om met ingang van 1 januari 1995 gebruik te maken van bepaalde ramingen voor de berekening van de grondslag van de eigen middelen uit de btw. (3) Sedert 1 januari 1997 belast Zweden, wat auteursrechten en royalty’s betreft, de in bijlage X, deel B, punt 2, van Richtlijn 2006/112/EG vermelde handelingen; de in verband hiermee verleende machtiging moet met ingang van die datum worden stopgezet. (4) De Commissie vroeg Zweden om na te gaan welke machtigingen die Zweden zonder uitdrukkelijke beperking in de tijd werden verleend, nog steeds nodig waren en om de Commissie hieromtrent uitsluitsel te geven. Zweden heeft bevestigd dat de machtiging om gebruik te maken van ramingen voor de in bijlage X, deel B, punt 2, van Richtlijn 2006/112/EG vermelde handelingen niet langer voor auteursrechten en royalty’s geldt. (5) Omwille van de duidelijkheid en de transparantie van de voorschriften van de Unie moeten bepalingen die achterhaald zijn of niet langer effect sorteren, worden ingetrokken. (6) De maatregelen waarin dit besluit voorziet, zijn in overeenstemming met het advies van het Raadgevend Comité eigen middelen, HEEFT HET VOLGENDE BESLUIT VASTGESTELD: Artikel 1 Artikel 2, punt 2, van Beschikking 96/565/Euratom, EG wordt geschrapt. Artikel 2 Dit besluit is gericht tot het Koninkrijk Zweden. Gedaan te Brussel, 19 december 2012. Voor de Commissie Janusz LEWANDOWSKI Lid van de Commissie ( 1 ) PB L 155 van 7.6.1989, blz. 9 . ( 2 ) PB L 347 van 11.12.2006, blz. 1 . ( 3 ) PB L 247 van 28.9.1996, blz. 41 .",
  "source": "EUR LEX"
}