{
  "url": "http://www.w3.org/1999/xhtml\">",
  "content": "L_202500349NL.000101.fmx.xml Publicatieblad van de Europese Unie NL L-serie 2025/349 24.2.2025 UITVOERINGSBESLUIT (EU) 2025/349 VAN DE COMMISSIE van 21 februari 2025 tot verlenging van de termijn voor het verstrijken van de goedkeuring van spinosad voor gebruik in biociden van productsoort 18 overeenkomstig Verordening (EU) nr. 528/2012 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 14, lid 5, Na raadpleging van het Permanent Comité voor biociden, Overwegende hetgeen volgt: (1) Spinosad is in bijlage I bij Richtlijn 98/8/EG van het Europees Parlement en de Raad ( 2 ) opgenomen als werkzame stof voor gebruik in biociden van productsoort 18. Daarom werd deze stof overeenkomstig artikel 86 van Verordening (EU) nr. 528/2012 geacht op grond van die verordening te zijn goedgekeurd tot en met 31 oktober 2022, onder de in bijlage I bij Richtlijn 98/8/EG vastgestelde voorwaarden. (2) Op 27 en 28 april 2021 zijn overeenkomstig artikel 13, lid 1, van Verordening (EU) nr. 528/2012 twee aanvragen ingediend voor de verlenging van de goedkeuring van spinosad voor gebruik in biociden van productsoort 18 (“de aanvraag”). (3) De beoordelende bevoegde autoriteit van Nederland heeft de Commissie op 13 september 2021 geïnformeerd over haar besluit op grond van artikel 14, lid 1, van Verordening (EU) nr. 528/2012 dat een volledige beoordeling van de aanvragen noodzakelijk was. In artikel 8, lid 1, van die verordening is bepaald dat beoordelende bevoegde autoriteiten aanvragen binnen 365 dagen na validering volledig moeten beoordelen. (4) De beoordelende bevoegde autoriteit kan overeenkomstig artikel 8, lid 2, van Verordening (EU) nr. 528/2012 in voorkomend geval de aanvrager verzoeken voldoende gegevens te verstrekken om de beoordeling uit te voeren. In dat geval wordt de periode van 365 dagen geschorst; de schorsing mag niet langer duren dan in totaal 180 dagen, tenzij de aard van de gevraagde gegevens of uitzonderlijke omstandigheden een langere schorsing rechtvaardigen. (5) Overeenkomstig artikel 14, lid 3, van Verordening (EU) nr. 528/2012 stelt het Europees Agentschap voor chemische stoffen binnen 270 dagen na ontvangst van een aanbeveling van de beoordelende bevoegde autoriteit een advies op over de verlenging van de goedkeuring van de werkzame stof en zendt dit toe aan de Commissie. (6) De termijn voor het verstrijken van de goedkeuring van spinosad voor gebruik in biociden van productsoort 18 was bij Uitvoeringsbesluit (EU) 2022/1489 van de Commissie ( 3 ) verlengd tot en met 30 april 2025, zodat er voldoende tijd was voor de behandeling van de aanvragen. (7) Op 26 september 2024 heeft de beoordelende bevoegde autoriteit de Commissie ervan in kennis gesteld dat een aanvullende verlenging van de goedkeuring nodig is vanwege vertragingen bij de beoordeling van de aanvragen, en heeft zij een verdere verlenging van de termijn voor het verstrijken van de goedkeuring met nog eens 2,5 jaar voorgesteld. (8) De goedkeuring zal dus om redenen buiten de invloed van de aanvragers waarschijnlijk verstrijken voordat een besluit over de verlenging ervan is genomen. Daarom moet de termijn voor het verstrijken van de goedkeuring met een zodanige termijn verder worden verlengd dat er voldoende tijd is om de aanvragen te behandelen. Rekening houdend met de termijn waarover de beoordelende bevoegde autoriteit beschikt voor de beoordeling, de termijn waarover het Europees Agentschap voor chemische stoffen beschikt voor de opstelling en indiening van het advies en de tijd die de Commissie nodig heeft om te besluiten of de goedkeuring van spinosad voor gebruik in biociden van productsoort 18 kan worden verlengd, moet de termijn voor het verstrijken van de goedkeuring worden verlengd tot en met 31 oktober 2027. (9) Na de bijkomende verlenging van de termijn voor het verstrijken van de goedkeuring, blijft de goedkeuring van spinosad gelden voor gebruik in biociden van productsoort 18, onder voorbehoud van de naleving van de voorwaarden vastgesteld in bijlage I bij Richtlijn 98/8/EG, HEEFT HET VOLGENDE BESLUIT VASTGESTELD: Artikel 1 De in Uitvoeringsbesluit (EU) 2022/1489 vastgestelde termijn voor het verstrijken van de goedkeuring van spinosad voor gebruik in biociden van productsoort 18 wordt verlengd tot en met 31 oktober 2027. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 21 februari 2025. Voor de Commissie De voorzitter Ursula VON DER LEYEN ( 1 ) PB L 167 van 27.6.2012, blz. 1 , ELI: http://data.europa.eu/eli/reg/2012/528/oj . ( 2 ) Richtlijn 98/8/EG van het Europees Parlement en de Raad van 16 februari 1998 betreffende het op de markt brengen van biociden ( PB L 123 van 24.4.1998, blz. 1 , ELI: http://data.europa.eu/eli/dir/1998/8/oj ). ( 3 ) Uitvoeringsbesluit (EU) 2022/1489 van de Commissie van 7 september 2022 tot verlenging van de termijn voor het verstrijken van de goedkeuring van spinosad voor gebruik in biociden van productsoort 18 overeenkomstig Verordening (EU) nr. 528/2012 van het Europees Parlement en de Raad ( PB L 233 van 8.9.2022, blz. 89 , ELI: http://data.europa.eu/eli/dec_impl/2022/1489/oj ). ELI: http://data.europa.eu/eli/dec_impl/2025/349/oj ISSN 1977-0758 (electronic edition)",
  "source": "EUR LEX"
}