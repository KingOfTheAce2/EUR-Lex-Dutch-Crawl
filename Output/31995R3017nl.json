{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995R3017:NL:HTML\">",
  "content": "EUR-Lex - 31995R3017 - NL Avis juridique important | 31995R3017 Verordening (EG) nr. 3017/95 van de Commissie van 20 december 1995 tot vaststelling van enige bepalingen ter uitvoering van Verordening (EG) nr. 3036/94 van de Raad houdende instelling van een regeling voor economische passieve veredeling die van toepassing is op bepaalde textielprodukten en kledingartikelen die worden wederingevoerd in de Gemeenschap na bewerking of verwerking in bepaalde derde landen Publicatieblad Nr. L 314 van 28/12/1995 blz. 0040 - 0057 VERORDENING (EG) Nr. 3017/95 VAN DE COMMISSIE van 20 december 1995  tot vaststelling van enige bepalingen ter uitvoering van Verordening (EG) nr. 3036/94 van de Raad  houdende instelling van een regeling voor economische passieve veredeling die van toepassing is op  bepaalde textielprodukten en kledingartikelen die worden wederingevoerd in de Gemeenschap na  bewerking of verwerking in bepaalde derde landen DE COMMISSIE VAN DE EUROPESE  GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 3036/94 van de Raad van 8 december 1994 houdende instelling van een  regeling voor economische passieve veredeling die van toepassing is op bepaalde textielprodukten en  kledingartikelen die worden wederingevoerd in de Gemeenschap na bewerking of verwerking in bepaalde  derde landen  (1), inzonderheid op artikel 3, lid 8, en artikel 12, Overwegende dat in artikel 4 van deze verordening is bepaald dat de bevoegde autoriteiten van de  Lid-Staten voorafgaande vergunningen afgeven aan aanvragers die aan de voorwaarden voldoen om voor  de regeling economische passieve veredeling, die op bepaalde textielprodukten en kledingartikelen  van toepassing is, in aanmerking te komen; Overwegende dat het voor de goede werking van deze regeling in het kader van de interne markt  noodzakelijk is uniforme procedures vast te stellen voor de afgifte en de controle van dergelijke  voorafgaande vergunningen; Overwegende dat de invoering van een eenvormig formulier voor het indienen van aanvragen en voor de  afgifte van voorafgaande vergunningen de toepassing van de regeling binnen de interne markt zal  vereenvoudigen, en met name de administratieve samenwerking tussen de Lid-Staten; Overwegende dat voorafgaande vergunningen in elke Lid-Staat moeten kunnen worden afgegeven en in de  gehele Gemeenschap geldig moeten zijn, ongeacht de Lid-Staat van afgifte; dat niettemin in een  gecentraliseerde controle moet worden voorzien om te voorkomen dat gebruikers van de regeling  grotere hoeveelheden worden toegewezen dan waarop ze recht hebben; dat deze controle zal geschieden  door overleg met de bevoegde autoriteiten van de Lid-Staat waar de aanvrager gevestigd is of waar  zijn communautaire produktie plaatsvindt; Overwegende dat een termijn moet worden vastgesteld waarbinnen noodzakelijk geacht overleg tussen  de Lid-Staten dient plaats te vinden; Overwegende dat een termijn voor de bewaring van de aanvragen, van de voorafgaande vergunningen en  van de daarbij behorende documenten dient te worden vastgesteld; Overwegende dat de bedrijven in kennis dienen te worden gesteld van de instanties in elke Lid-Staat  die bevoegd zijn voorafgaande vergunningen af te geven; dat de Lid-Staten deze informatie daarom  aan de Commissie dienen door te geven die voor bekendmaking in de C-reeks van het Publikatieblad  van de Europese Gemeenschappen zal zorgen; Overwegende dat, om het beheer van de contingenten te vereenvoudigen, voorafgaande vergunningen  enkel voor dezelfde categorie veredelingsprodukten en hetzelfde land van veredeling worden  afgegeven; Overwegende dat procedures dienen te worden vastgesteld voor de afgifte van voorafgaande  vergunningen en de controle op essentiële aspecten zoals de oorsprong van de goederen; Overwegende dat procedures voor het beheer van de kwantitatieve maxima dienen te worden  vastgesteld; Overwegende dat, behalve in de in artikel 11, lid 3, van Verordening (EG) nr. 3036/94 bedoelde  gevallen, vergunningen voor economische passieve veredeling uitsluitend worden afgegeven indien  voldoende hoeveelheden beschikbaar zijn, volgens de procedures die zijn omschreven in bijlage VII  bij Verordening (EEG) nr. 3030/93 van de Raad van 12 oktober 1993 betreffende een  gemeenschappelijke regeling voor de invoer van bepaalde textielprodukten uit derde landen  (2),  zoals laatstelijk gewijzigd bij Verordening (EG) nr. 1616/95 van de Commissie  (3); dat de  beschikbare hoeveelheden worden toegewezen in de chronologische volgorde waarin de aanvragen door  de Commissie worden ontvangen; Overwegende dat een termijn voor de uitvoer van de uitvoergoederen dient te worden vastgesteld om  ervoor te zorgen dat de op de kwantitatieve maxima afgeboekte hoeveelheden niet ongebruikt  blijven; Overwegende dat het voor een correcte toepassing van de procedure noodzakelijk is dat regels worden  vastgesteld om in geval van overtredingen maatregelen te kunnen nemen; Overwegende dat de procedures voor tijdelijke uitvoer en voor het vrije verkeer zo veel mogelijk  dienen overeen te stemmen met die welke zijn vastgesteld bij Verordening (EEG) nr. 2913/92 van de  Raad van 12 oktober 1992 tot vaststelling van het communautair douanewetboek  (1) en bij  Verordening (EEG) nr. 2454/93 van de Commissie van 2 juli 1993 houdende vaststelling van enkele  bepalingen ter uitvoering van Verordening (EEG) nr. 2913/92 van de Raad tot vaststelling van het  communautair douanewetboek  (2), zoals laatstelijk gewijzigd bij Verordening (EG) nr. 1762/95   (3); Overwegende dat de bepalingen van deze verordening in overeenstemming zijn met het advies van het  Comité economische passieve veredeling textielprodukten, HEEFT DE VOLGENDE VERORDENING VASTGESTELD: ALGEMENE BEPALINGEN Artikel 1 Deze verordening bevat de bepalingen voor de  toepassing van Verordening (EG) nr. 3036/94 houdende instelling van een regeling voor economische  passieve veredeling die van toepassing is op bepaalde textielprodukten en kledingartikelen die  worden wederingevoerd in de Gemeenschap na bewerking of verwerking in bepaalde derde landen, hierna  \"basisverordening\" genoemd, met name wat de afgifte en de controle van voorafgaande vergunningen  betreft. Artikel 2 Definities 1.  Voor de toepassing van artikel 3, lid 2, van de basisverordening wordt  onder \"beschikbare hoeveelheden binnen het totale communautaire quotum voor de gehele categorie en  het betrokken derde land\" de hoeveelheden verstaan die in het kader van het totale contingent zijn  vastgesteld voor het kalenderjaar waarin de door een bedrijf aangevraagde hoeveelheid aan de  Commissie is medegedeeld door de bevoegde autoriteiten die de aanvraag voor de voorafgaande  vergunning hebben ontvangen. 2.  Voor de toepassing van artikel 3, lid 4, eerste alinea, van de basisverordening wordt onder de  \"totale hoeveelheid die onder passieve veredeling textiel is benut\" bedoeld de hoeveelheid  veredelingsprodukten van een bepaalde categorie en van een bepaald land, die in 1993 of 1994 is  verkregen, naar keuze van de aanvrager, onder de regeling economische passieve veredeling is  wederingevoerd. De categorie, de hoeveelheid en het derde land voor het gekozen jaar zullen als  referentie dienen voor de volgende jaren, waarbij echter, zo nodig, een aftrek wordt toegepast voor  de hoeveelheden waarvan overeenkomstig artikel 3, lid 4, tweede en derde alinea, en lid 5, vijfde  en zesde alinea, afstand is gedaan. 3.  Voor de toepassing van artikel 3, lid 4, derde alinea, van de basisverordening zijn de  equivalente hoeveelheden te vinden in de equivalentietabel in bijlage I van Verordening (EEG) nr.  3030/93. 4.  Voor de toepassing van artikel 3, lid 5, derde alinea, van de basisverordening wordt de waarde  van de EG-produktie berekend op grond van de normale prijs af fabriek, exclusief BTW, van de in  bijlage II van de basisverordening vermelde produkten die het voorgaande jaar in de Gemeenschap  zijn vervaardigd, hetzij in het bedrijf van de indiener van de aanvraag, hetzij voor diens rekening  door een andere gevestigde producent voor zover deze laatste geen aanvraag voor een voorafgaande  vergunning voor dezelfde produktie in de Gemeenschap in dezelfde periode heeft ingediend. 5.  De in artikel 3, lid 4, tweede alinea, en artikel 3, lid 5, vierde alinea, van de  basisverordening bedoelde aanvullende hoeveelheden worden volgens de in bijlage III vermelde  maximumhoeveelheden toegewezen indien de aanvrager daadwerkelijk 50  % heeft wederingevoerd of 80   % heeft uitgevoerd van de eerder in het kader van de regeling economische passieve veredeling  toegestane hoeveelheid voor de betrokken categorie en het betrokken land. 6.  Voor de toepassing van artikel 3, lid 5, vijfde en zesde alinea, van de basisverordening zijn  de \"hoeveelheden veredelingsprodukt\" die aan een aanvrager als eerdere gebruiker van de regeling  per categorie produkten en derde land kunnen worden toegewezen, de hoeveelheden die overeenstemmen  met de hoeveelheden die deze aanvrager in het voorgaande jaar onder de regeling economische  passieve veredeling heeft wederingevoerd en waarop, eventueel, een aftrek wordt toegepast in  verhouding tot de vermindering van zijn produktie in de Gemeenschap ten gevolge van economische  passieve veredelingswerkzaamheden in de referentieperiode. 7.  Voor de toepassing van artikel 5, lid 3, van de basisverordening wordt onder  \"opbrengstpercentage\" verstaan de bij de veredeling van een bepaalde hoeveelheid tijdelijke  uitgevoerde goederen verkregen hoeveelheid of percentage veredelingsprodukten. TOEKENNING VAN VOORAFGAANDE VERGUNNINGEN Artikel 3 Aanvraag voor een vergunning 1.  De  aanvraag voor een voorafgaande vergunning wordt bij de door de Lid-Staten aangewezen bevoegde  autoriteiten ingediend op een formulier, waarvan het model in bijlage I is opgenomen, door degene  aan wie, overeenkomstig artikel 2 van de basisverordening, vergunning kan worden verleend of door  degene die gerechtigd is deze persoon te vertegenwoordigen. De bevoegde autoriteiten kunnen, op de door hen gestelde voorwaarden, toestaan dat dit verzoek  langs elektronische weg wordt ingediend of gedrukt in een uitvoering die, ter vereenvoudiging, mag  verschillen van die van het in bijlage I opgenomen model. Deze autoriteiten moeten echter over alle  bij lid 3 vereiste documenten en bewijsstukken kunnen beschikken. 2.  Het invullen van het formulier en de verdere correspondentie geschiedt in de taal of in een van  de officiële talen van de Lid-Staat waarin de aanvraag wordt ingediend. Deze taal blijft de taal  van de procedure wat de aanvrager betreft. 3.  De aanvraag gaat vergezeld van alle documenten of bewijsstukken, originelen of kopieën, die  voor de beoordeling van de aanvraag noodzakelijk zijn en met name het contract met de onderneming  die de veredelingswerkzaamheden in het derde land zal uitvoeren of van als gelijkwaardig te  beschouwen schriftelijke bewijsstukken. Voor het verstrekken van noodzakelijk geachte aanvullende  gegevens kunnen bladen aan de aanvraag worden toegevoegd. Elk bij de aanvraag gevoegd document,  stuk of blad vormt een onderdeel van de aanvraag. Het aantal bijlagen wordt in de aanvraag  vermeld. De bevoegde autoriteiten kunnen aanvullende gegevens opvragen indien dit voor de behandeling van de  aanvraag noodzakelijk is. In voorkomende gevallen kunnen de bevoegde autoriteiten ermee instemmen  dat bij een nieuw verzoek naar een eerdere aanvraag wordt verwezen. 4.  Een verzoek om een voorafgaande vergunning kan slechts op één categorie veredelingsprodukten en  op één derde land betrekking hebben. 5.  Indien de aanvraag betrekking heeft op produkten waarop, voor het genoemde derde land,  bijzondere kwantitatieve beperkingen ten aanzien van economische passieve veredeling gelden, dient  de aanvrager te verklaren dat hij voor dezelfde produkten en hetzelfde derde land geen andere  aanvraag bij de bevoegde autoriteiten van een andere Lid-Staat heeft ingediend of zal indienen,  zolang niet over zijn aanvraag voor een voorafgaande vergunning is beschikt. De aanvrager die een  nieuw verzoek indient na reeds voor een produkt en een bepaald derde land voor dezelfde  contingentperiode een voorafgaande vergunning te hebben verkregen, dient dit in zijn aanvraag te  vermelden. 6.  De aanvragen die op grond van artikel 3, lid 4, eerste alinea, van de basisverordening worden  ingediend mogen geen betrekking hebben op grotere hoeveelheden dan de totale hoeveelheid produkten  van de betrokken categorie die de aanvrager in de referentieperiode in het betrokken land met  gebruikmaking van de regeling economische passieve veredeling heeft laten veredelen, rekening  houdend met eventuele aanpassingen ingevolge artikel 3, lid 4, tweede en derde alinea, en lid 5,  vijfde en zesde alinea, van de basisverordening. Aanvragen die op grond van artikel 3, lid 5, eerste, tweede en derde alinea, van de  basisverordening worden ingediend mogen geen betrekking hebben op hoeveelheden die groter zijn dan  de hoeveelheid die voor die bepaalde categorie in bijlage III is vermeld. De totale waarde van de  in derde landen te verrichten veredelingswerkzaamheden waarvoor een aanvraag is ingediend mag  echter, met inbegrip van de eerder voor dezelfde contingentsperiode verleende vergunningen, niet  hoger zijn dan 50  % van de waarde van de produktie van de aanvrager in de Gemeenschap, zoals in  artikel 2, lid 4, gedefinieerd. 7.  De aanvrager dient zich ertoe te verbinden in de Gemeenschap een voorraadadministratie te  voeren aan de hand waarvan het douanekantoor van controle de hoeveelheid tijdelijk uitgevoerde  goederen en de wederingevoerde veredelingsprodukten kan controleren. 8.  Door het indienen van een door hem of door zijn vertegenwoordiger ondertekende aanvraag geeft  de aanvrager te kennen dat hij van de regeling gebruik wenst te maken en dat hij, onverminderd de  toepassing van eventuele sancties volgens de wetgeving van de Lid-Staten, zich aansprakelijk stelt  voor: -  de juistheid van de in de aanvraag verstrekte gegevens, -  de echtheid van de bijgevoegde documenten en bewijsstukken, en -  de naleving van alle verplichtingen en voorwaarden die overeenkomstig de basisverordening en  onderhavige verordening aan de afgifte en het gebruik van de voorafgaande vergunning verbonden  zijn. Artikel 4 Controle van de aanvraag 1.  De bevoegde autoriteiten controleren de inhoud van de  aanvraag zodra ze deze, vergezeld van alle vereiste documenten, hebben ontvangen. Ze kunnen  aanvullende gegevens opvragen indien ze van oordeel zijn dat de aanvraag onjuiste gegevens bevat,  onvolledig is of hen niet in staat stelt te beoordelen of aan alle voorwaarden voor de afgifte van  de vergunning is voldaan. 2.  Indien de aanvraag is ingediend bij de bevoegde autoriteiten van een andere Lid-Staat dan de  Lid-Staat waarin de aanvrager is gevestigd of waarin zijn communautaire produktie plaatsvindt,  raadplegen deze de bevoegde autoriteiten van de betrokken Lid-Staat die hen zo spoedig mogelijk, en  uiterlijk twee weken na ontvangst van het verzoek om inlichtingen, de gevraagde gegevens doen  toekomen. Dit overleg kan zo nodig ook in andere gevallen plaatsvinden. 3.  Indien aan een van de voorwaarden voor de afgifte van de vergunning niet is voldaan, wordt de  aanvraag door de bevoegde autoriteiten afgewezen. Het besluit tot afwijzing van de aanvraag wordt de aanvrager schriftelijk medegedeeld met  vermelding van de redenen voor de afwijzing. Indien de aanvrager onvolledige informatie heeft  verstrekt, stellen de bevoegde autoriteiten een termijn vast waarbinnen de gegevens dienen te  worden aangevuld. In dit geval kan een eventuele afwijzing slechts na het verstrijken van deze  termijn plaatsvinden. 4.  Indien de bevoegde autoriteiten van oordeel zijn dat aan alle voorwaarden voor de afgifte van  een vergunning is voldaan, delen ze de Commissie mede voor welke hoeveelheden aangevraagde  veredelingsprodukten het bedrijf in aanmerking komt, alsmede de categorie en het betrokken derde  land. Indien de passieve veredeling bestaat uit het volledig in de vorm verkrijgen van artikelen  van breiwerk uit garen, dient het gewicht van het tijdelijk uit te voeren garen te worden vermeld. Artikel 5 Afgifte, annulering of intrekking van de vergunning 1.  De vergunning wordt afgegeven  op het formulier waarvan het model in bijlage II is opgenomen door de bevoegde autoriteiten waarbij  de aanvraag werd ingediend. De voorlopige vergunning wordt in drie exemplaren opgesteld. Het eerste exemplaar, waarop  \"origineel\" en het cijfer 1 is vermeld, wordt aan de aanvrager afgegeven. Het tweede exemplaar,  waarop \"kopie bevoegde autoriteiten\" en het cijfer 2 is vermeld, wordt bewaard door de autoriteiten  die de vergunning afgeven. Het derde exemplaar, waarop \"kopie douanekantoor van controle\" en het  cijfer 3 is vermeld, wordt aan het in artikel 13 gedefinieerde douanekantoor van controle  toegezonden. Indien de taken van het douanekantoor van controle door de bevoegde autoriteiten  worden vervuld waarbij de vergunning is ingediend, is geen derde exemplaar vereist. De afgifte van de voorlopige vergunning kan op elektronische wijze geschieden, mits de betrokken  douanekantoren via een computernetwerk toegang tot deze vergunning hebben. 2.  Indien de aanvraag betrekking heeft op produkten die, bij het in het vrije verkeer brengen in  de Gemeenschap, het voorwerp uitmaken van de in artikel 1, lid 3, van de basisverordening vermelde  maatregelen, wordt de voorafgaande vergunning pas door de bevoegde autoriteiten afgegeven nadat de  Commissie bevestigd heeft dat de hoeveelheid, die is medegedeeld door de autoriteiten die de  aanvraag overeenkomstig bijlage VII van Verordening (EEG) nr. 3030/93 behandelen, beschikbaar is.  De Commissie beantwoordt alle aanvragen onmiddellijk en zo veel mogelijk op elektronische wijze. Indien de aanvraag betrekking heeft op produkten waarop overeenkomstig artikel 11, lid 3, van de  basisverordening geen kwantitatieve beperkingen van toepassing zijn, wordt de voorafgaande  vergunning afgegeven zodra de hoeveelheden aan de Commissie zijn medegedeeld. 3.  Een voorafgaande vergunning kan slechts betrekking hebben op één categorie produkten uit één  bepaald derde land. 4.  Indien de Commissie de beschikbaarheid van de aangevraagde hoeveelheid binnen het betrokken  contingent heeft bevestigd, geven de bevoegde autoriteiten binnen vijf werkdagen na ontvangst van  de bevestiging van de Commissie de voorafgaande vergunning af. 5.  De bevoegde autoriteiten registreren de aangevraagde en toegewezen hoeveelheden en zien erop  toe, zo nodig in samenwerking met de bevoegde autoriteiten van de andere betrokken Lid-Staten, dat  deze de in artikel 3, leden 4 en 5, van de basisverordening bedoelde hoeveelheden niet  overschrijden. 6.  Artikel 497, lid 3, van Verordening (EEG) nr. 2454/93 is van overeenkomstige toepassing indien  de aanvrager om wijziging van een voorafgaande vergunning verzoekt. 7.  Indien de bevoegde autoriteiten ervan kennis nemen dat aan een van de voorwaarden voor de  afgifte van de vergunning niet is voldaan, zijn de artikelen 8, 9 en 10 van Verordening (EEG) nr.  2913/92 betreffende de annulering en intrekking van een besluit op de voorafgaande vergunningen van  toepassing. Artikel 6 Deelvergunningen 1.  Op verzoek van de aanvrager van de voorafgaande vergunning en op  overlegging van exemplaar 1 van deze vergunning kunnen de bevoegde autoriteiten van de Lid-Staat  die de voorafgaande vergunning hebben afgegeven, een of meer deelvergunningen afgeven. Zij kunnen  het douanekantoor van controle machtiging verlenen deelvergunningen af te geven. 2.  De bevoegde autoriteiten die de deelvergunningen afgeven, boeken de hoeveelheden af op de  exemplaren nr. 1, 3 en eventueel 2 van de oorspronkelijk afgegeven voorafgaande vergunning. In dit  geval wordt naast de afgeboekte hoeveelheden op de exemplaren nr. 1, 3 en eventueel 2 het woord  \"deelvergunning\" vermeld alsmede het nummer van de oorspronkelijke vergunning. Indien exemplaar nr.  3 reeds naar het douanekantoor van controle is verzonden, stellen de bevoegde autoriteiten het  douanekantoor van controle van de deelvergunning in kennis. Indien door de afgifte van een of meer  deelvergunningen de hoeveelheid van de voorafgaande vergunning geheel wordt benut, houden de  bevoegde autoriteiten exemplaar nr. 1 van de voorafgaande vergunning in en informeren het  douanekantoor van controle. 3.  Op de deelvergunning wordt \"deelvergunning\" vermeld en ze kan op dezelfde voorwaarden worden  gebruikt als de voorafgaande vergunning. 4.  Onverminderd artikel 10 kan op grond van een deelvergunning geen andere deelvergunning worden  afgegeven. Artikel 7 Territoriale geldigheid Voorafgaande vergunningen zijn in alle Lid-Staten geldig en  kunnen worden ingediend bij elk douanekantoor dat bevoegd is zich met economische passieve  veredeling bezig te houden. Voorafgaande vergunningen die op elektronische wijze zijn afgegeven  kunnen slechts gebruikt worden in douanekantoren die via hun computernetwerk tot deze vergunning  toegang hebben. Artikel 8 Overdracht Voorafgaande vergunningen kunnen niet worden overgedragen en kunnen  slechts gebruikt worden door de in die vergunning genoemde persoon of diens gemachtigde  vertegenwoordiger. Artikel 9 Bewaring van documenten 1.  De aanvragen en de daarbij behorende bijlagen worden door  de bevoegde autoriteiten tezamen met exemplaar nr. 2 van de voorafgaande vergunning bewaard. 2.  Indien een voorafgaande vergunning wordt afgegeven, worden het origineel of een kopie van de  aanvraag, de daarbij behorende documenten en de vergunning zelf, door de aanvrager en de bevoegde  autoriteiten gedurende ten minste drie jaar bewaard vanaf het einde van het kalenderjaar waarin de  vergunning werd afgegeven. 3.  Wordt de aanvraag afgewezen of de voorafgaande vergunning geannuleerd of ingetrokken, dan  worden de vergunning of het besluit tot afwijziging van de aanvraag en de daarbij behorende  documenten bewaard gedurende ten minste drie jaar vanaf het einde van het kalenderjaar waarin de  aanvraag werd afgewezen, geannuleerd of ingetrokken. Artikel 10 Verlies en vervanging van de vergunning 1.  Bij verlies van een voorafgaande  vergunning geven de bevoegde autoriteiten die de oorspronkelijke vergunning hebben afgegeven, op  verzoek van de aanvrager een vervangende vergunning af. De aanvraag voor een vervangende vergunning  bevat een getekende verklaring waarin deze bevestigt dat de voorafgaande vergunning verloren is  gegaan en niet gebruikt zal worden indien ze wordt teruggevonden, maar rechtstreeks zal worden  teruggezonden aan de instantie die ze heeft afgegeven. 2.  De vervangende vergunning bevat dezelfde gegevens en vermeldingen als het document dat zij  vervangt. Zij wordt afgegeven voor de hoeveelheid die nog op het verloren gegane document  beschikbaar was. Indien deze hoeveelheid niet kan worden aangetoond, kan geen vervangende  vergunning worden afgegeven. De vervangende vergunning bevat één van de volgende vermeldingen: \"Vervangende voorafgaande  vergunning\" of \"Vervangende deelvergunning\". Ze kan op dezelfde voorwaarden als de voorafgaande  vergunning worden gebruikt. 3.  Indien de vervangende vergunning verloren gaat, wordt, behoudends uitzonderlijke  omstandigheden, geen nieuwe vervangende vergunning afgegeven. Artikel 11 Bevoegde autoriteiten De Lid-Staten wijzen de autoriteiten aan die bevoegd zijn voor  de afgifte van voorafgaande vergunningen en geven hiervan kennis aan de Commissie. De Commissie  maakt deze informatie in de C-reeks van het Publikatieblad van de Europese Gemeenschappen bekend. Artikel 12 Termijnen 1.  Bij de afgifte van een voorafgaande vergunning stellen de bevoegde  autoriteiten van de Lid-Staten de termijn vast waarbinnen de formaliteiten in verband met de  tijdelijke uitvoer dienen te worden vervuld. Deze termijn mag niet langer zijn dan zes maanden. De  bevoegde autoriteiten kunnen deze termijn, op verzoek van belanghebbende, tot ten hoogste negen  maanden verlengen. 2.  De bevoegde autoriteiten stellen een termijn voor de wederinvoer van de veredelingsprodukten  vast, rekening houdend met de tijd die voor de veredeling van de goederen nodig is. Deze termijn  gaat in op de datum waarop de formaliteiten voor de tijdelijke uitvoer van de tijdelijk uit te  voeren goederen zijn vervuld. Deze termijn kan op verzoek van de vergunninghouder worden verlengd  indien de omstandigheden zulks rechtvaardigen. 3.  De houder van een voorafgaande vergunning levert de vergunning weer bij de bevoegde  autoriteiten in zodra ze volledig is benut of zodra het duidelijk wordt dat ze niet volledig  gebruikt zal worden. Indien de vergunninghouder de voorafgaande vergunning nodig heeft bij latere  wederinvoer van veredelingsprodukten neemt hij contact op met de bevoegde autoriteiten die het  nodige zullen doen en het douanekantoor van controle daarvan in kennis stellen. WERKING VAN DE REGELING Artikel 13 Het douanekantoor van controle 1.  Onverminderd artikel  14, lid 5, wordt het in de voorafgaande vergunning vermelde douanekantoor dat bevoegd is in het  kader van de economische passieve veredeling op te treden, \"douanekantoor van controle\" genoemd.  Het houdt toezicht op de werking van de regeling, met name aan de hand van: a)  exemplaar nr. 3 van de voorafgaande vergunning; b)  kopieën van de in- en uitvoeraangiften; c)  de in artikel 3, lid 7, genoemde voorraadadministratie. 2.  Indien toegewezen hoeveelheden onderbenut blijken te zijn, deelt het douanekantoor van controle  dit aan de bevoegde autoriteiten mede. 3.  De Lid-Staten kunnen de voor de afgifte van een voorafgaande vergunning bevoegde autoriteiten  met een of meer taken van het douaneantoor van controle belasten. Artikel 14 Aangifte voor tijdelijke uitvoer en voor het vrije verkeer 1.  Indien deze  verordening of de basisverordening hierover geen specifieke bepalingen bevat, is het bepaalde in de  Verordeningen (EEG) nr. 2913/92 en (EEG) nr. 2454/93 van toepassing. 2.  Het douanekantoor waar de formaliteiten in verband met de tijdelijke uitvoer worden vervuld,  stelt het douanekantoor van controle hiervan in kennis door middel van een kopie van de aangifte  ten uitvoer. 3.  Het douanekantoor waarbij de formaliteiten worden vervuld om de goederen in het vrije verkeer  te brengen: -  boekt de wederingevoerde hoeveelheid op de voorafgaande vergunning af; -  stelt het douanekantoor van controle hiervan in kennis door middel van een kopie van de aangifte  ten invoer. 4.  De vereiste gegevens kunnen elektronisch worden toegezonden mits dit dezelfde waarborgen biedt  en het betrokken douanekantoor via een computernetwerk tot de voorafgaande vergunning toegang  heeft. 5.  Wanneer naast een vergunning passieve veredeling op grond van Verordening (EEG) nr. 2913/92 ook  een voorafgaande vergunning op grond van onderhavige verordening is afgegeven, kunnen de bevoegde  autoriteiten de bepalingen inzake controle voorgeschreven in Verordening (EEG) nr. 2913/92 en  Verordening (EEG) nr. 2454/92 toepassen in plaats van de leden 1 tot en met 4 van dit artikel en  van artikel 13, lid 1. OVERTREDINGEN Artikel 15 1.  Douanekantoren die overtredingen van deze verordening of de  basisverordening vaststellen, delen dit onmiddellijk mede aan de instantie die de voorafgaande  vergunning heeft afgegeven. 2.  Elke Lid-Staat zal de strafmaatregelen bepalen in gevallen waarin de bevoegde autoriteiten  vaststellen dat een aanvraag voor een voorafgaande vergunning valse verklaringen bevat die  opzettelijk zijn aangebracht of die het gevolg zijn van ernstige nalatigheid, of waarbij andere  bepalingen van deze verordening of van de basisverordening op ernstige wijze zijn overtreden. ADMINISTRATIEVE SAMENWERKING Artikel 16 1.  De bevoegde autoriteiten van de Lid-Staten  verstrekken de Commissie op haar verzoek, en zo mogelijk langs elektronische weg, cijfers over de  in hun gebied uit hoofde van deze verordening wederingevoerde goederen. De Commissie geeft deze cijfers, zo mogelijk langs elektronische weg, aan de andere Lid-Staten  door. 2.  De bevoegde autoriteiten verstrekken de Commissie zo spoedig mogelijk en in elk geval binnen 20  dagen na het verstrijken van de uitvoertermijn of van de geldigheidsduur van de vergunning, indien  mogelijk via het geïntegreerde elektronische netwerk, gegevens over de hoeveelheden die in de zin  van artikel 3, leden 4 en 6, van de basisverordening slechts gedeeltelijk of in het geheel niet  zijn gebruikt of waarvan afstand werd gedaan. 3.  Overeenkomstig artikel 3, lid 4, en artikel 4, lid 3, en met inachtneming van artikel 3, lid 4,  tweede en derde alinea, en lid 5, vijfde en zesde alinea, van de basisverordening delen de bevoegde  autoriteiten van de Lid-Staten de Commissie, vóór 15 januari van elk jaar, de totale hoeveelheden  mede die zij voor vroegere gebruikers van de regeling hebben gereserveerd, onderverdeeld naar  categorie en derde land, alsmede de hoeveelheden waarvan afstand is gedaan. 4.  Overeenkomstig artikel 2, lid 2, onder c), van de basisverordening doen de Lid-Staten de  Commissie een lijst van goederen toekomen die in het voorafgaande jaar van een percentage hoger dan  14  % gebruik konden maken, waarbij voor elk produkt de textielcategorie, de oorsprong en de  hoeveelheid (massa en bijzondere maatstaven, indien van toepassing) worden opgegeven. SLOTBEPALINGEN Artikel 17 Verordening (EEG) nr. 1828/83  (1) en Verordening (EG) nr. 1816/95   (2) van de Commissie worden hierbij ingetrokken. Deze intrekking heeft geen invloed op de  geldigheid van voorafgaande vergunningen die op grond van deze verordeningen zijn afgegeven. Deze verordening treedt in werking op 1 januari 1996. Bestaande aanvraag- en voorafgaande vergunningformulieren mogen echter nog tot 30 juni 1996  gebruikt worden. Deze verordening is verbindend in al haar onderdelen en is rechtstreeks  toepasselijk in elke Lid-Staat. Gedaan te Brussel, 20 december 1995. Voor de Commissie Mario MONTI Lid van de Commissie (1)  PB nr. L 180 van 5. 7. 1983, blz. 16. (2)  PB nr. L 175 van 27. 7. 1995, blz. 21. BIJLAGE I >REFERENTIE NAAR EEN FILM> >BEGIN VAN DE GRAFIEK> DE VRAGEN 24 TOT EN MET 27 EN  32 MOETEN SLECHTS EENMAAL PER JAAR WORDEN BEANTWOORD (DE VRAGEN 29 TOT EN MET 31 MOETEN BIJ IEDERE AANVRAAG WORDEN BEANTWOORD) JA NEEN  24.  Maakt u in uw eigen fabriek in de Gemeenschap goederen in hetzelfde produktiestadium als de  weder in te voeren produkten? (Artikel 2, lid 2, onder a), van Verordening (EG) nr. 3036/94) 25.  Worden de voornaamste bewerkingen waarvoor de aanvraag wordt ingediend in uw eigen fabriek in  de Gemeenschap uitgevoerd (bijv. naaien en samenvoegen of het breien in geval van kledingstukken  die volledig uit garens bestaan)? (Artikel 2, lid 2, onder a), van Verordening (EG) nr. 3036/94) 26.  Zijn uw textielproduktieactiviteiten in de Gemeenschap op een constant niveau gebleven wat  aard en hoeveelheid betreft? (Indien niet, redenen vermelden of naar vroegere correspondentie  verwijzen) (Artikel 3, lid 3, van Verordening (EG) nr. 3036/94) 27.  Is uw aantal werknemers afgenomen? (Zo ja, redenen vermelden en zo nodig statistieken  bijvoegen of naar vroegere correspondentie verwijzen) (Artikel 5, lid 4, van Verordening (EG) nr. 3036/94) 28.  Heeft u een voorafgaande vergunning in een andere Lid-Staat aangevraagd voor dezelfde  contingentsperiode? (Zo ja, kopie bijvoegen of naar vroegere correspondentie verwijzen) (Artikel 3, lid 4 of 5, van Verordening (EG) nr. 3036/94) 29.  Dient u de aanvraag in als eerdere gebruiker wat de betrokken categorie produkten en het  betrokken derde land betreft? (zo ja, bewijsstukken bijvoegen of naar vroegere correspondentie  verwijzen) (Artikel 3, lid 4, van Verordening (EG) nr. 3036/94) of 30.  Dient u een nieuwe aanvraag in voor de betrokken categorie produkten en het betrokken derde  land? (Zo ja, bewijsstukken bijvoegen dat de waarde van de veredeling in het derde land niet meer  dan 50  % van uw produktie in de Gemeenschap bedraagt tijdens het voorgaande jaar of verwijzen naar  vroegere correspondentie) (Artikel 3, lid 5, tweede en derde alinea, van Verordening (EG) nr. 3036/94) In geval van een positief antwoord op vraag 30 31.  Betreft het een aanvullende vergunning voor de betrokken categorie produkten en het betrokken  land? (Zo ja, bewijsstukken bijvoegen dat 50  % van de hoeveelheden van uw vorige vergunning weer  is ingevoerd of dat 80  % is uitgevoerd of naar vroegere correspondentie verwijzen) (Artikel 3, lid 5, vierde alinea, van Verordening (EG) nr. 3036/94) En ten slotte, in geval van een positief antwoord op vraag 30 32.  Is in de waarde van uw produktie in de Gemeenschap tijdens het vorige jaar ook uitbestede  produktie begrepen? (Zo ja, en als u deze informatie nog niet verstrekt hebt, verklaring van  onderaannemers bijvoegen dat zij voor dezelfde hoeveelheden geen aanvraag zullen indienen) (Artikel 2, lid 2, onder a), van Verordening (EG) nr. 3036/94) Ondergetekende verklaart dat de gegevens in deze aanvraag juist zijn en de bijgevoegde documenten  echt. Hij heeft de volgende documenten bijgevoegd: 1.  Contracten; 2.  Bewijzen van oorsprong van de tijdelijk uitgevoerde goederen; 3.  Andere documenten ter ondersteuning van deze aanvraag (genummerd). Hij verbindt zich er tevens toe: i) op verzoek van de bevoegde autoriteiten alle aanvullende documenten of gegevens te verstrekken  die deze voor de beoordeling van de aanvraag noodzakelijk achten en deze op hun verzoek inzage te  geven in de voorraadadministratie in verband met de goederen waarop de vergunning betrekking  heeft; ii) deze voorraadadministratie voor een periode van drie jaar te bewaren vanaf het einde van het  kalenderjaar waarin de vergunning(en) werd(en) afgegeven; iii) ervoor te zorgen dat de tijdelijk uitgevoerde en wederingevoerde goederen duidelijk  identificeerbaar zijn; iv) alle bewijsstukken, monsters en stalen ter beschikking te houden van de bevoegde autoriteiten  indien deze daarom in verband met de controle op het gebruik van de vergunning verzoeken; en v) de voorafgaande vergunning binnen 15 dagen na de vervaldag terug te zenden. Ondergetekende verzoekt om de afgifte van een vergunning voor de in de aanvraag omschreven  goederen. Handtekening  Naam  Datum  Functie in het bedrijf  (Indien de aanvrager namens een andere persoon optreedt, dient hij een kopie van de desbetreffende  machtiging bij te voegen)  >EIND VAN DE GRAFIEK> BIJLAGE II >REFERENTIE NAAR EEN FILM> >REFERENTIE NAAR EEN FILM> >REFERENTIE NAAR EEN  FILM> >REFERENTIE NAAR EEN FILM> >REFERENTIE NAAR EEN FILM> >REFERENTIE NAAR EEN FILM> BIJLAGE III De in artikel 3, lid 5, vierde alinea, van de basisverordening bedoelde  maximumhoeveelheden >RUIMTE VOOR DE TABEL>",
  "source": "EUR LEX"
}