{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997D0359:NL:HTML\">",
  "content": "EUR-Lex - 31997D0359 - NL Avis juridique important | 31997D0359 97/359/EG: Besluit van de Raad van 24 maart 1997 betreffende afschaffing van de rechten op informatietechnologieproducten Publicatieblad Nr. L 155 van 12/06/1997 blz. 0001 - 0002 BESLUIT VAN DE RAAD van 24 maart 1997 (1) betreffende afschaffing van de rechten op informatietechnologieproducten (97/359/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 113, juncto artikel 228, lid 2, eerste zin, Gezien het voorstel van de Commissie, Overwegende dat in het kader van de nieuwe transatlantische agenda, die tijdens de EU/VS-top van 13 december 1995 in Madrid werd goedgekeurd, besloten werd te streven naar sluiting van een overeenkomst inzake informatietechnologie; Overwegende dat de Raad, naar aanleiding van de rapportage van de Commissie over de verkennende besprekingen die zij met derde landen had gevoerd, op 16 november 1996 besloot onderhandelingen te openen met derde landen met het oog op sluiting van een overeenkomst inzake informatietechnologie; Overwegende dat de Europese Gemeenschap op 13 december 1996 in Singapore haar goedkeuring hechtte aan de verklaring inzake de handel in informatietechnologieproducten; dat deze verklaring een aantal noodzakelijke voorwaarden stelt voor de tenuitvoerlegging van de afschaffing van de tarieven voor informatietechnologieproducten; dat aan deze voorwaarden thans is voldaan; Overwegende dat de ministeriële verklaring inzake de handel in informatietechnologieproducten en de bijbehorende bijlagen en aanhangsels samen de overeenkomst inzake de handel in informatietechnologiepoducten vormen; Overwegende dat het EC-ITA Schedule CXL, houdende wijziging van de bestaande lijst van de Europese Gemeenschap, bij de Wereldhandelsorganisatie moet worden ingediend; Overwegende dat de overeenkomst inzake informatietechnologieproducten en de mededeling betreffende de uitvoering daarvan namens de Gemeenschap dienen te worden goedgekeurd, BESLUIT: Artikel 1 De overeenkomst inzake de handel in informatietechnologieproducten en de mededeling betreffende de uitvoering daarvan worden namens de Gemeenschap goedgekeurd. De tekst van de overeenkomst en van de mededeling zijn aan dit besluit gehecht. Artikel 2 Overeenkomstig punt 4 van de bijlage bij de ministeriële verklaring inzake de handel in informatietechnologieproducten: i) neemt de Raad ervan nota dat deelnemers die gezamenlijk circa 90 % van de wereldhandel in informatietechnologieproducten voor hun rekening nemen van hun aanvaarding kennis hebben gegeven; ii) hecht de Raad namens de Gemeenschap zijn goedkeuring aan het verzoek om fasering dat door een aantal deelnemers aan de overeenkomst inzake informatietechnologie is ingediend. Artikel 3 De Raad machtigt de Commissie de wijzigingen van de lijst van de Europese Gemeenschap, zoals opgenomen in het EC-ITA Schedule CXL uit de aangehechte overeenkomst, bij de Wereldhandelsorganisatie in te dienen, teneinde de douanerechten overeenkomstig de Verklaring te consolideren en af te schaffen. Artikel 4 De Voorzitter van de Raad verricht namens de Gemeenschap de in de ministeriële verklaring bedoelde kennisgeving. Artikel 5 Dit besluit wordt bekendgemaakt in het Publikatieblad van de Europese Gemeenschappen. Gedaan te Brussel, 24 maart 1997. Voor de Raad De Voorzitter H. VAN MIERLO (1) De geconsolideerde tekst van dit besluit bevat correcties die de Raad op 14 mei 1997 heeft goedgekeurd.",
  "source": "EUR LEX"
}