{
  "url": "http://www.w3.org/1999/xhtml\"><!--",
  "content": "L_2020234NL.01000801.xml 21.7.2020 NL Publicatieblad van de Europese Unie L 234/8 GEDELEGEERDE VERORDENING (EU) 2020/1069 VAN DE COMMISSIE van 19 juni 2020 tot wijziging van Gedelegeerde Verordening (EU) nr. 877/2013 van de Commissie tot aanvulling van Verordening (EU) nr. 473/2013 van het Europees Parlement en de Raad betreffende gemeenschappelijke voorschriften voor het monitoren en beoordelen van ontwerpbegrotingsplannen en voor het garanderen van de correctie van buitensporige tekorten van de lidstaten van de eurozone DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 473/2013 van het Europees Parlement en de Raad van 21 mei 2013 betreffende gemeenschappelijke voorschriften voor het monitoren en beoordelen van ontwerpbegrotingsplannen en voor het garanderen van de correctie van buitensporige tekorten van de lidstaten van de eurozone ( 1 ) , en met name artikel 10, lid 3, Overwegende hetgeen volgt: (1) Ingevolge de verklaring van de Raad van gouverneurs van het Europees stabiliteitsmechanisme van 15 mei 2020 kunnen de lidstaten die de euro als munt hebben financiële bijstand ontvangen in het kader van de crisisondersteuning bij een pandemie, die gebaseerd is op de kredietlijn tegen verscherpte voorwaarden van het Europees stabiliteitsmechanisme, aangepast aan de specifieke situatie van de COVID-19-pandemie. (2) De lidstaten die de crisisondersteuning bij een pandemie genieten, zijn met name niet verplicht nieuwe beleidsmaatregelen ten uitvoer te leggen. De enige vereiste is het gebruik van de kredietlijn voor de financiering van directe en indirecte kosten als gevolg van de COVID-19-pandemie in verband met gezondheidszorg, geneesmiddelen en preventie. (3) Overeenkomstig artikel 2, leden 3 en 4, van Verordening (EU) nr. 472/2013 van het Europees Parlement en de Raad ( 2 ) wordt een lidstaat die een beroep doet op de crisisondersteuning bij een pandemie onder verscherpt toezicht gesteld. (4) Overeenkomstig artikel 3, lid 2, van die verordening zijn de rapportagevereisten die zijn vastgesteld in artikel 10 van Verordening (EU) nr. 473/2013 en nader zijn uitgewerkt in Gedelegeerde Verordening (EU) nr. 877/2013 van de Commissie ( 3 ) , van toepassing. (5) In Verordening (EU) nr. 472/2013 is verklaard dat de intensiteit van het economische en budgettaire toezicht in verhouding moet staan tot, en evenredig moet zijn met, de ernst van de ondervonden financiële moeilijkheden en naar behoren moet zijn afgestemd op de aard van de ontvangen financiële bijstand. (6) Uitvoeringsverordening (EU) nr. 877/2013 moet daarom dienovereenkomstig worden gewijzigd. (7) Gezien het zeer specifieke en beperkte toepassingsgebied van de crisisondersteuning bij een pandemie is het derhalve passend de in dat geval toepasselijke rapportagevereisten vast te stellen. De rapportagestructuur die vereist is wanneer een lidstaat onderworpen is aan een buitensporigtekortprocedure overeenkomstig artikel 126 VWEU of wanneer een lidstaat onder verscherpt toezicht staat om andere redenen dan het beroep op de crisisondersteuning bij een pandemie, moet onverlet blijven, HEEFT DE VOLGENDE VERORDENING VASTGESTELD: Artikel 1 Gedelegeerde Verordening (EU) nr. 877/2013 wordt als volgt gewijzigd: 1) Artikel 1 wordt vervangen door: “ Artikel 1 Onderwerp In deze verordening worden specificaties vastgesteld betreffende de inhoud van de verslagen die de lidstaten die de euro als munt hebben, overeenkomstig artikel 10, lid 3, van Verordening (EU) nr. 473/2013 moeten verstrekken.”. 2) Het volgende nieuwe artikel 2 bis wordt ingevoegd: “ Artikel 2 bis Structuur en inhoud van de rapportage door de lidstaten onder verscherpt toezicht uit hoofde van artikel 2, leden 3 en 4, van Verordening (EU) nr. 472/2013 als gevolg van het beroep op de crisisondersteuning bij een pandemie in het kader van het Europees stabiliteitsmechanisme 1.   Wanneer een lidstaat onder verscherpt toezicht staat uitsluitend als gevolg van het feit dat hij een beroep heeft gedaan op de crisisondersteuning bij een pandemie in het kader van het Europees stabiliteitsmechanisme, hebben de in artikel 10 van Verordening (EU) nr. 473/2013 vastgestelde rapportagevereisten in de loop van het jaar betrekking op het gebruik van de middelen van de crisisondersteuning bij een pandemie om directe en indirecte kosten als gevolg van de COVID-19-pandemie in verband met gezondheidszorg, geneesmiddelen en preventie te dekken. 2.   De verslagen moeten de in bijlage II opgenomen tabel bevatten.”. 3) De titel van de bijlage wordt vervangen door: “BIJLAGE I”. 4) De volgende bijlage II wordt toegevoegd: “BIJLAGE II Tabel die elk kwartaal moet worden ingediend Kosten in verband met de COVID-19-pandemie Jaar 2020 Jaar 2021 ( *1 ) In miljoen EUR Tijdreeksen van reële gegevens die eindigen op het kwartaal van het respectievelijk in te dienen verslag Q1 Q2 Q3 Q4 Q1 Q2 Q3 Q4 Kosten voor gezondheidszorg, geneesmiddelen en preventie direct gerelateerd aan de COVID-19-pandemie [Post] [Indien nodig aanvullende posten] ( *2 ) Deel van de totale overheidsuitgaven voor gezondheidszorg dat naar schatting direct of indirect moet worden toegeschreven aan de impact van COVID-19 op het gezondheidszorgstelsel ( *3 ) [Post] [Indien nodig aanvullende posten] ( *2 ) Andere indirecte kosten als gevolg van de COVID-19-crisis in verband met gezondheidszorg, geneesmiddelen en preventie [Post] [Indien nodig aanvullende posten] ( *2 ) ”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in de lidstaten overeenkomstig de Verdragen. Gedaan te Brussel, 19 juni 2020. Voor de Commissie De voorzitter Ursula VON DER LEYEN ( 1 ) PB L 140 van 27.5.2013, blz. 11 . ( 2 ) Verordening (EU) nr. 472/2013 van het Europees Parlement en van de Raad van 21 mei 2013 betreffende de versterking van het economische en budgettaire toezicht op lidstaten in de eurozone die ernstige moeilijkheden ondervinden of dreigen te ondervinden ten aanzien van hun financiële stabiliteit ( PB L 140 van 27.5.2013, blz. 1 ). ( 3 ) Gedelegeerde Verordening (EU) nr. 877/2013 van de Commissie van 27 juni 2013 tot aanvulling van Verordening (EU) nr. 473/2013 van het Europees Parlement en de Raad betreffende gemeenschappelijke voorschriften voor het monitoren en beoordelen van ontwerpbegrotingsplannen en voor het garanderen van de correctie van buitensporige tekorten van de lidstaten van de eurozone ( PB L 244 van 13.9.2013, blz. 23 ). ( *1 ) Het laatste jaar van de beschikbaarheidsperiode of van een mogelijke uitbetaling van de crisisondersteuning bij een pandemie (indien dat eerder is) is ook het laatste jaar van de rapportage, tenzij de lidstaat nog niet alle opgenomen middelen heeft gebruikt. ( *2 ) Bij de posten en subposten worden, waar nodig, relevante toelichtingen verstrekt om de Commissie in staat te stellen een zinvolle beoordeling te verrichten. ( *3 ) Dit kan onder meer de uitgaven voor ziekenhuizen omvatten, geneesmiddelen en revalidatie, ambulante behandeling en revalidatie, diagnostische middelen, farmaceutische producten, preventieve zorg, zorginstanties, en langdurige zorg in verband met de gezondheid.",
  "source": "EUR LEX"
}