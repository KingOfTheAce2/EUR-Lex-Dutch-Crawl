{
  "url": "http://www.w3.org/1999/xhtml\">",
  "content": "L_2022241NL.01000301.xml 19.9.2022 NL Publicatieblad van de Europese Unie L 241/3 UITVOERINGSVERORDENING (EU) 2022/1610 VAN DE COMMISSIE van 13 september 2022 tot wijziging van Verordening (EG) nr. 738/2000 wat betreft de indeling in de gecombineerde nomenclatuur van een voertuig met een hydraulische hefinrichting die is uitgerust met een werkplatform DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Bij Verordening (EG) nr. 738/2000 ( 2 ) van de Commissie is het in punt 5 van de bijlage bij die verordening genoemde artikel, namelijk een vierwielig voertuig met een elektromotor dat is uitgerust met een hydraulische hefinrichting met een telescopische zwenkarm, met een maximale hoogte van 15,5 m en een hefvermogen van 227 kg, en dat blijvend is aangebracht op een platte onderbouw en voorzien is van een werkplatform met een veiligheidsreling, ingedeeld onder code 8428 90 90 van de gecombineerde nomenclatuur (GN) als andere hef- of hijsmachines en toestellen. (2) De hefinrichting werd uitgesloten van indeling onder post 8427 omdat zij niet geschikt was voor het vervoer van goederen, aangezien ze enkel is ontworpen voor het heffen van goederen en personen. Artikelen die niet voor het vervoer van goederen zijn ontworpen, zijn evenwel niet uitgesloten van post 8427. Bovendien omvat post 8427 volgens de GS-toelichting op post 8427, deel B, punt 1), trucks met mechanische hefplatforms voor het onderhoud van elektrische leidingen, openbare verlichting enz. (3) Tijdens zijn 68 e zitting in september 2021 heeft het Comité voor het geharmoniseerd systeem (HSC) van de Werelddouaneorganisatie (WDO) indelingsadvies 8427.10/1 goedgekeurd met de indeling van een zogenaamde “autohoogwerker met knikarm”, dat wil zeggen een elektrisch aangedreven transportwagen op wielen met een hydraulische telescooparm waarop een werkplatform (kooi of werkkorf) is gemonteerd. Deze hoogwerker heeft een maximumsnelheid van 5,2 km/u (ingeschoven) en 0,8 km/u (uitgeschoven), een maximale werkhoogte van 15,7 m, een maximaal brutogewicht van 6 500 kg en een hefvermogen van 227 kg voor het platform. Hij is ontworpen om een werknemer in staat te stellen op hoogte te werken. Hij is ingedeeld onder onderverdeling 8427 10 van het geharmoniseerd systeem (GS) en komt, gelet op de objectieve kenmerken ervan, overeen met GN-code 8427 10 10, als transportwagen met eigen beweegkracht, aangedreven door een elektromotor, met een hefhoogte van 1 m of meer. (4) Aangezien de kenmerken van dit product dezelfde zijn als of zeer vergelijkbaar zijn met die van het in punt 5 van de bijlage bij Verordening (EG) nr. 738/2000 beschreven artikel, is de in de bijlage bij die verordening vastgestelde tariefindeling van dit artikel niet in overeenstemming met indelingsadvies 8427.10/1. (5) De Unie is krachtens Besluit 87/369/EEG ( 3 ) van de Raad partij bij het Internationaal Verdrag betreffende het geharmoniseerde systeem inzake de omschrijving en de codering van goederen, dat is opgesteld door de Internationale Douaneraad van de WDO. Indelingsadviezen van het HSC vormen een leidraad voor tariefmaatregelen van de Unie. (6) Omwille van een uniforme interpretatie en toepassing van het GS op internationaal niveau en gelet op de overeenstemming van indelingsadvies 8427.10/1 met de tekst van GS-post 8427 en onderverdeling 8427 10, moet punt 5 van de bijlage bij Verordening (EG) nr. 738/2000 worden geschrapt. (7) Verordening (EG) nr. 738/2000 moet daarom dienovereenkomstig worden gewijzigd. (8) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 In de bijlage bij Verordening (EG) nr. 738/2000 worden de rij voor punt 5 van de tabel en illustratie C geschrapt. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 september 2022. Voor de Commissie, namens de voorzitter, Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EG) nr. 738/2000 van de Commissie van 7 april 2000 tot indeling van bepaalde goederen in de gecombineerde nomenclatuur ( PB L 87 van 8.4.2000, blz. 10 ). ( 3 ) Besluit 87/369/EEG van de Raad van 7 april 1987 inzake de sluiting van het Internationaal Verdrag betreffende het geharmoniseerde systeem inzake de omschrijving en de codering van goederen, alsmede van het daarbij behorende protocol van wijziging ( PB L 198 van 20.7.1987, blz. 1 ).",
  "source": "EUR LEX"
}