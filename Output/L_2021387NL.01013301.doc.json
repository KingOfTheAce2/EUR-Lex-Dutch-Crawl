{
  "url": "http://www.w3.org/1999/xhtml\"><!--",
  "content": "L_2021387NL.01013301.xml 3.11.2021 NL Publicatieblad van de Europese Unie L 387/133 UITVOERINGSVERORDENING (EU) 2021/1904 VAN DE COMMISSIE van 29 oktober 2021 tot vaststelling van het ontwerp van een gemeenschappelijk logo voor de kleinhandel op afstand in diergeneesmiddelen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/6 van het Europees Parlement en de Raad van 11 december 2018 betreffende diergeneesmiddelen en tot intrekking van Richtlijn 2001/82/EG ( 1 ) , en met name artikel 104, lid 7, Overwegende hetgeen volgt: (1) Personen die overeenkomstig artikel 103 van Verordening (EU) 2019/6 diergeneesmiddelen mogen leveren, mogen dergelijke geneesmiddelen onder bepaalde voorwaarden voor verkoop op afstand aanbieden. Een gemeenschappelijk logo, met een hyperlink naar de door de bevoegde autoriteit van de desbetreffende lidstaat opgestelde lijst van kleinhandelaars die diergeneesmiddelen voor verkoop op afstand mogen aanbieden, moet worden vastgesteld om het publiek te helpen na te gaan of een website die dergelijke geneesmiddelen voor verkoop op afstand aanbiedt, daartoe wettelijk gerechtigd is. (2) Het gemeenschappelijke logo voor de levering op afstand van diergeneesmiddelen moet zowel een grafisch ontwerp bevatten als een hyperlink naar de op de website van de bevoegde autoriteit van de desbetreffende lidstaat geplaatste lijst van kleinhandelaars die diergeneesmiddelen voor verkoop op afstand mogen aanbieden. (3) Overeenkomstig de meerderheidsadviezen die door de lidstaten kenbaar werden gemaakt tijdens de vergadering van het Permanent Comité voor geneesmiddelen voor diergeneeskundig gebruik van 2 december 2019 en een gerichte raadpleging van de belanghebbenden per e-mail op 26 november 2019, moet het gemeenschappelijke logo worden gemodelleerd naar het equivalente logo voor geneesmiddelen voor menselijk gebruik ( 2 ) . In de praktijk is gebleken dat dit logo het publiek doeltreffend in staat stelt na te gaan of een kleinhandelaar wettelijk gerechtigd is om online geneesmiddelen te verkopen. Om het grafische ontwerp van het logo te onderscheiden van het bestaande logo voor geneesmiddelen voor menselijk gebruik, moet een andere kleur worden gebruikt en moeten de letters “vet” (voor “veterinair”) worden toegevoegd. (4) Overeenkomstig artikel 153, lid 1, van Verordening (EU) 2019/6 moet deze verordening van toepassing zijn vanaf 28 januari 2022. (5) De in deze verordening vervatte maatregelen zijn in overeenstemming met het advies van het Permanent Comité voor geneesmiddelen voor diergeneeskundig gebruik, HEEFT DE VOLGENDE VERORDENING VASTGESTELD: Artikel 1 Bij het ontwerp van het in artikel 104, lid 6, van Verordening (EU) 2019/6 bedoelde gemeenschappelijke logo wordt het model in de bijlage gevolgd. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 28 januari 2022. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 oktober 2021. Voor de Commissie De voorzitter Ursula VON DER LEYEN ( 1 ) PB L 4 van 7.1.2019, blz. 43 . ( 2 ) Uitvoeringsverordening (EU) nr. 699/2014 van de Commissie van 24 juni 2014 over het ontwerp van het gemeenschappelijke logo voor de identificatie van personen die geneesmiddelen op afstand aan de bevolking te koop aanbieden, en over de technische, elektronische en cryptografische vereisten voor de verificatie van de authenticiteit van het gemeenschappelijke logo ( PB L 184 van 25.6.2014, blz. 5 ). BIJLAGE 1) Het in artikel 1 bedoelde model voor het gemeenschappelijke logo is als volgt: 2) De referentiekleuren zijn: PANTONE 647 CMYK 88/50/12/0 RGB 63/107/162; PANTONE 2925 CMYK 78/28/0/0 RGB 78/138/224; PANTONE 2905 CMYK 45/10/0/0 RGB 159/195/239; PANTONE 421 CMYK 13/11/8/26 RGB 204/204/204. 3) De nationale vlag van de lidstaat in welke de kleinhandelaar is gevestigd die op afstand diergeneesmiddelen aan de bevolking levert via diensten van de informatiemaatschappij, moet in de witte rechthoek worden ingevoegd, die zich links in het midden van het gemeenschappelijke logo bevindt. 4) De taal van de tekst in het gemeenschappelijke logo wordt bepaald door de lidstaat waar de detailhandelaar die via diensten van de informatiemaatschappij op afstand diergeneesmiddelen aan de bevolking levert, is gevestigd. 5) Het gemeenschappelijke logo moet een minimumbreedte van 90 pixels hebben. 6) Het gemeenschappelijke logo mag niet bewegen. 7) Als het logo wordt gebruikt tegen een gekleurde achtergrond die het moeilijk zichtbaar maakt, kan aan de buitenzijde rond het logo een begrenzende lijn worden aangebracht om het contrast met de achtergrondkleuren te verbeteren. 8) De in artikel 104, lid 5, punt c), van Verordening (EU) 2019/6 bedoelde hyperlink tussen enerzijds de website van de kleinhandelaar die op afstand diergeneesmiddelen mag leveren aan de bevolking via diensten van de informatiemaatschappij, en anderzijds de website met daarop de in artikel 104, lid 8, punt c), van die verordening bedoelde nationale lijst, is permanent en bidirectioneel.",
  "source": "EUR LEX"
}