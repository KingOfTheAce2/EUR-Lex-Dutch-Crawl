{
  "url": "http://www.w3.org/1999/xhtml\">",
  "content": "L_2009338NL.01002201.xml 19.12.2009 NL Publicatieblad van de Europese Unie L 338/22 VERORDENING (EU) N r. 1257/2009 VAN DE COMMISSIE van 15 december 2009 houdende wijziging van Verordening (EG) nr. 391/2007 tot vaststelling van uitvoeringsbepalingen van Verordening (EG) nr. 861/2006 van de Raad, wat betreft de uitgaven die de lidstaten doen bij de tenuitvoerlegging van de in het kader van het gemeenschappelijk visserijbeleid geldende toezicht- en controleregelingen DE EUROPESE COMMISSIE, Gelet op het Verdrag tot oprichting van de Europese Gemeenschap, Gelet op het Verdrag betreffende de werking van de Europese Unie, Gelet op Verordening (EG) nr. 861/2006 van de Raad van 22 mei 2006 houdende communautaire financieringsmaatregelen voor de tenuitvoerlegging van het gemeenschappelijk visserijbeleid en op het gebied van het zeerecht ( 1 ) , en met name op artikel 31, Overwegende hetgeen volgt: (1) Acties van de lidstaten op het gebied van visserijcontrole en wetshandhaving worden sinds 1990 door de Europese Unie gefinancierd in overeenstemming met de doelstellingen van het gemeenschappelijk visserijbeleid die met name bij Verordening (EG) nr. 2371/2002 van de Raad ( 2 ) zijn vastgesteld. (2) Verordening (EG) nr. 861/2006 voorziet onder meer in financiering door de Europese Unie van uitgaven inzake visserijcontrole, -inspectie en -bewaking in de periode 2007-2013. Bij Verordening (EG) nr. 391/2007 van de Commissie ( 3 ) zijn bepalingen voor de uitvoering van dergelijke maatregelen vastgesteld. (3) Overeenkomstig het beginsel van goed financieel beheer moeten de lidstaten degelijk worden geïnformeerd over de geldende voorschriften inzake steunverlening door de Europese Unie voor uitgaven op het gebied van visserijcontrole en wetshandhaving. (4) De voorschriften inzake de steunverlening door de Europese Unie voor nationale controleprogramma’s moeten worden vereenvoudigd en verduidelijkt. (5) De vergoedingsaanvragen moeten in verband worden gebracht met het specifieke besluit van de Commissie waarbij het project waarvoor vergoeding wordt aangevraagd, is goedgekeurd. (6) Er moeten specifieke voorschriften worden vastgesteld inzake de subsidiabiliteit van uitgaven voor de tenuitvoerlegging van projecten die op grond van verschillende opeenvolgende besluiten van de Commissie worden gecofinancierd. (7) Vergoedingsaanvragen mogen vóór de voltooiing van een project bij de Commissie worden ingediend. Daarom dienen de lidstaten de vergoeding aan te vragen binnen een bepaalde periode na de datum waarop de uitgaven zijn gedaan, zo niet worden de betrokken uitgaven als niet subsidiabel beschouwd. (8) Verordening (EG) nr. 391/2007 moet bijgevolg dienovereenkomstig worden gewijzigd. (9) De in deze verordening vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE VERORDENING VASTGESTELD: Artikel 1 Verordening (EG) nr. 391/2007 wordt als volgt gewijzigd: 1) Artikel 7 wordt als volgt gewijzigd: a) aan lid 1 wordt de volgende alinea toegevoegd: „Met betrekking tot op grond van verschillende opeenvolgende besluiten van de Commissie gecofinancierde projecten, is de eerste alinea slechts van toepassing op het eerste besluit van de Commissie waarbij de betrokken projecten zijn goedgekeurd.”; b) het volgende lid 2 wordt ingevoegd: „2.   Uitgaven waarvoor binnen de in artikel 11, lid 1, vastgestelde termijn geen vergoeding is aangevraagd, worden als niet subsidiabel beschouwd.”; c) de daaropvolgende leden worden overeenkomstig hernummerd. 2) Artikel 11 wordt als volgt gewijzigd: a) lid 1 wordt vervangen door: „1.   Lidstaten dienen hun vergoedingsaanvragen uiterlijk twaalf maanden na het jaar waarin de uitgaven zijn gedaan, bij de Commissie in. In deze aanvragen worden het project en het besluit van de Commissie waarop de aanvraag betrekking heeft, duidelijk vermeld.”; b) lid 4 wordt geschrapt; c) lid 6 wordt vervangen door: „6.   Indien de Commissie van oordeel is dat de aanvraag niet voldoet aan Verordening (EG) nr. 861/2006, de onderhavige verordening, het in artikel 21 van Verordening (EG) nr. 861/2006 bedoelde besluit en de regels van de Europese Unie inzake het plaatsen van overheidsopdrachten, verzoekt zij de lidstaat om binnen één maand na het desbetreffende verzoek van de Commissie te reageren. Indien het onderzoek bevestigt dat niet aan de voorwaarden is voldaan, weigert de Commissie de betrokken uitgaven geheel of gedeeltelijk te vergoeden en vordert zij, in voorkomend geval, ten onrechte verrichte betalingen terug.”. 3) Artikel 12, lid 2, wordt vervangen door: „2.   Vergoeding geschiedt in euro tegen de in het Publicatieblad van de Europese Unie , serie C, gepubliceerde koers van de euro van de maand waarin de factuur is geregistreerd in het boekhoudsysteem van de bevoegde ordonnateur van de Commissie.”. 4) Artikel 14 wordt als volgt gewijzigd: a) lid 2, onder a), iv), wordt vervangen door: „iv) een lijst van eventuele opgegeven projecten;”; b) lid 2, onder b), iv), wordt vervangen door: „iv) een lijst van eventuele niet-uitgevoerde projecten, met vermelding van de bijdrage van de Europese Unie voor deze projecten;”. 5) Bijlage VI, onder d), vii), wordt vervangen door: „vii) informatie over de procedure voor het plaatsen van overheidsopdrachten: wanneer de uitgaven de gepubliceerde drempel overschrijden, dient een fotokopie van het in het Publicatieblad van de Europese Unie bekendgemaakte aanbestedingsbericht, van de notulen van de opening van de inschrijvingen, van de beoordeling van de inschrijvingen, van het gunningsbericht en van het contract te worden bijgevoegd. Uitgaven voor vaar- en vliegtuigen die voltijds of deeltijds voor visserijcontroledoeleinden worden gebruikt, komen niet in aanmerking voor vrijstelling van de EU-regels inzake aanbestedingen op grond van het bepaalde in artikel 346 van het Verdrag inzake de werking van de Europese Unie;”. Artikel 2 Deze verordening treedt in werking op de derde dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 december 2009. Voor de Commissie De voorzitter José Manuel BARROSO ( 1 ) PB L 160 van 14.6.2006, blz. 1 . ( 2 ) PB L 358 van 31.12.2002, blz. 59 . ( 3 ) PB L 97 van 12.4.2007, blz. 30 .",
  "source": "EUR LEX"
}