{
  "url": "http://www.w3.org/1999/xhtml\"><!--",
  "content": "L_202400793NL.000101.fmx.xml Publicatieblad van de Europese Unie NL Serie L 2024/793 7.3.2024 UITVOERINGSVERORDENING (EU) 2024/793 VAN DE COMMISSIE van 6 maart 2024 tot rectificatie van Uitvoeringsverordening (EU) 2023/2180 tot wijziging van Uitvoeringsverordening (EU) 2021/607 tot instelling van een definitief antidumpingrecht op citroenzuur van oorsprong uit de Volksrepubliek China, zoals uitgebreid tot uit Maleisië verzonden citroenzuur, al dan niet aangegeven als van oorsprong uit Maleisië, naar aanleiding van een nieuw onderzoek ten behoeve van een nieuwe exporteur op grond van artikel 11, lid 4, van Verordening (EU) 2016/1036 van het Europees Parlement en de Raad DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (de “basisverordening”), en met name artikel 11, lid 4, en artikel 14, lid 1, Overwegende hetgeen volgt: (1) Bij Verordening (EG) nr. 1193/2008 ( 2 ) heeft de Raad antidumpingrechten ingesteld op citroenzuur van oorsprong uit de Volksrepubliek China (“VRC”, “China” of “het betrokken land”) (“de oorspronkelijke maatregelen”). De maatregelen bestonden uit een ad-valoremrecht van 6,6 % tot 42,7 %. (2) Bij Uitvoeringsverordening (EU) 2015/82 ( 3 ) heeft de Commissie naar aanleiding van een nieuw onderzoek in verband met het vervallen van de maatregelen overeenkomstig artikel 11, lid 2, van Verordening (EG) nr. 1225/2009 van de Raad ( 4 ) de definitieve antidumpingmaatregelen ten aanzien van de invoer van citroenzuur van oorsprong uit de VRC met vijf jaar verlengd, en die maatregelen naar aanleiding van een gedeeltelijk tussentijds nieuw onderzoek overeenkomstig artikel 11, lid 3, van Verordening (EG) nr. 1225/2009 gewijzigd. (3) Bij Uitvoeringsverordening (EU) 2021/607 ( 5 ) heeft de Commissie de definitieve antidumpingmaatregelen ten aanzien van de invoer van citroenzuur van oorsprong uit de VRC, zoals die waren uitgebreid tot de invoer van citroenzuur verzonden vanuit Maleisië, al dan niet aangegeven als van oorsprong uit Maleisië, naar aanleiding van een nieuw onderzoek in verband met het vervallen van de maatregelen met vijf jaar verlengd. (4) Op 31 januari 2023 heeft de Commissie bij Uitvoeringsverordening (EU) 2023/185 ( 6 ) (“de openingsverordening”) overeenkomstig artikel 11, lid 4, van de basisverordening een nieuw onderzoek ten behoeve van een nieuwe exporteur geopend met betrekking tot de producent-exporteur Seven Star Lemon Technology co., Ltd (“Seven Star”). Bij artikel 1 van die verordening is aan Seven Star de aanvullende Taric-code A023 toegekend. (5) Bovendien werd de douaneautoriteiten bij artikel 3 van de openingsverordening opgedragen passende maatregelen te nemen om vanaf de datum van inwerkingtreding van die verordening de invoer van het in artikel 1 van die verordening omschreven product te registreren. Krachtens artikel 5 van de openingsverordening trad deze in werking op de dag na die van de bekendmaking ervan in het Publicatieblad van de Europese Unie . Aangezien de openingsverordening op 30 januari 2023 is bekendgemaakt, had de invoer van het betrokken product vanaf 31 januari 2023 moeten worden geregistreerd. (6) Bij Uitvoeringsverordening (EU) 2023/2180 ( 7 ) heeft de Commissie het bovengenoemde nieuwe onderzoek ten behoeve van een nieuwe exporteur afgesloten en Seven Star toegevoegd aan de lijst van ondernemingen waarvoor een individueel recht geldt. Bij artikel 1 van die verordening is aan Seven Star ten onrechte de aanvullende Taric-code A032 toegekend. De juiste aanvullende Taric-code moet A023 zijn. (7) Bij artikel 2 van Uitvoeringsverordening (EU) 2023/2180 werd de douaneautoriteiten opgedragen de registratie van de invoer van het door Seven Star vervaardigde betrokken product van oorsprong uit de VRC te beëindigen en met terugwerkende kracht het antidumpingrecht te heffen. Artikel 2 bepaalde ten onrechte dat het recht terugwerkende kracht moest hebben tot 30 januari 2023. De juiste datum voor de toepassing met terugwerkende kracht van het antidumpingrecht moet 31 januari 2023 zijn. (8) De Commissie heeft derhalve besloten de artikelen 1 en 2 van Uitvoeringsverordening (EU) 2023/2180 te rectificeren om de in de overwegingen 6 en 7 genoemde fouten te corrigeren. Deze rectificatie moet gelden vanaf de inwerkingtreding van Uitvoeringsverordening (EU) 2023/2180, namelijk 18 oktober 2023. (9) De in deze verordening vervatte maatregelen zijn in overeenstemming met het advies van het bij artikel 15, lid 1, van de basisverordening ingestelde comité, HEEFT DE VOLGENDE VERORDENING VASTGESTELD: Artikel 1 1.   De tabel in artikel 1 van Uitvoeringsverordening (EU) 2023/2180 wordt vervangen door: “Onderneming Antidumpingrecht Aanvullende Taric-code Seven Star Lemon Technology co., Ltd. 31,5  % A023” 2.   Artikel 2 van Uitvoeringsverordening (EU) 2023/2180 wordt vervangen door: “De douaneautoriteiten wordt opgedragen de registratie van de invoer van het door Seven Star Lemon Technology co., Ltd vervaardigde betrokken product van oorsprong uit de VRC te beëindigen en het in artikel 1 vermelde antidumpingrecht met terugwerkende kracht te heffen vanaf 31 januari 2023.” Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 18 oktober 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 6 maart 2024. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) Verordening (EG) nr. 1193/2008 van de Raad van 1 december 2008 tot instelling van een definitief antidumpingrecht en tot definitieve inning van de voorlopige antidumpingrechten op de invoer van citroenzuur van oorsprong uit de Volksrepubliek China ( PB L 323 van 3.12.2008, blz. 1 ). ( 3 ) Uitvoeringsverordening (EU) 2015/82 van de Commissie van 21 januari 2015 tot instelling van een definitief antidumpingrecht op citroenzuur van oorsprong uit de Volksrepubliek China naar aanleiding van een nieuw onderzoek overeenkomstig artikel 11, lid 2, van Verordening (EG) nr. 1225/2009 van de Raad in verband met het vervallen van de maatregelen, en van gedeeltelijke tussentijdse nieuwe onderzoeken overeenkomstig artikel 11, lid 3, van Verordening (EG) nr. 1225/2009 ( PB L 15 van 22.1.2015, blz. 8 ). ( 4 ) Verordening (EG) nr. 1225/2009 van de Raad van 30 november 2009 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( PB L 343 van 22.12.2009, blz. 51 ). ( 5 ) Uitvoeringsverordening (EU) 2021/607 van de Commissie van 14 april 2021 tot instelling van een definitief antidumpingrecht op citroenzuur van oorsprong uit de Volksrepubliek China, zoals uitgebreid tot uit Maleisië verzonden citroenzuur, al dan niet aangegeven als van oorsprong uit Maleisië, naar aanleiding van een nieuw onderzoek bij het vervallen van de maatregelen op grond van artikel 11, lid 2, van Verordening (EU) 2016/1036 van het Europees Parlement en de Raad ( PB L 129 van 15.4.2021, blz. 73 ). ( 6 ) Uitvoeringsverordening (EU) 2023/185 van de Commissie van 27 januari 2023 tot opening van een nieuw onderzoek ten behoeve van een nieuwe exporteur ten aanzien van Uitvoeringsverordening (EU) 2021/607 tot instelling van een definitief antidumpingrecht op citroenzuur van oorsprong uit de Volksrepubliek China voor één Chinese producent-exporteur, tot intrekking van het recht ten aanzien van de invoer van die producent-exporteur en tot registratie van deze invoer ( PB L 26 van 30.1.2023, blz. 11 ). ( 7 ) Uitvoeringsverordening (EU) 2023/2180 van de Commissie van 16 oktober 2023 tot wijziging van Uitvoeringsverordening (EU) 2021/607 van de Commissie tot instelling van een definitief antidumpingrecht op citroenzuur van oorsprong uit de Volksrepubliek China, zoals uitgebreid tot uit Maleisië verzonden citroenzuur, al dan niet aangegeven als van oorsprong uit Maleisië, naar aanleiding van een nieuw onderzoek ten behoeve van een nieuwe exporteur op grond van artikel 11, lid 4, van Verordening (EU) 2016/1036 van het Europees Parlement en de Raad ( PB L, 2023/2180, 17.10.2023, ELI: http://data.europa.eu/eli/reg_impl/2023/2180/oj ). ELI: http://data.europa.eu/eli/reg_impl/2024/793/oj ISSN 1977-0758 (electronic edition)",
  "source": "EUR LEX"
}