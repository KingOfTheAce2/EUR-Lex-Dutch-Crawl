{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992D0396:NL:HTML\">",
  "content": "EUR-Lex - 31992D0396 - NL Avis juridique important | 31992D0396 92/396/EEG: Besluit van de Raad van 20 juli 1992 betreffende de sluiting van de Internationale Overeenkomst betreffende natuurrubber van 1987 Publicatieblad Nr. L 219 van 04/08/1992 blz. 0056 - 0056 Bijzondere uitgave in het Fins: Hoofdstuk 11 Deel 19 blz. 0246 Bijzondere uitgave in het Zweeds: Hoofdstuk 11 Deel 19 blz. 0246 BESLUIT VAN DE RAAD  van 20 juli 1992  betreffende de sluiting van de Internationale Overeenkomst betreffende natuurrubber van 1987  (92/396/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op de artikelen 113 en 116, Gezien het voorstel van de Commissie, Overwegende dat de Internationale Overeenkomst betreffende natuurrubber van 1987, die in het kader van het Ge√Øntegreerde Grondstoffenprogramma (Resolutie nr. 93 (IV) van de Vierde Conferentie van de Verenigde Naties inzake handel en ontwikkeling) tot  stand is gekomen, op 29 december 1988 voorlopig in werking is getreden; Overwegende dat de Gemeenschap en de meeste van haar Lid-Staten op 22 december 1988 kennis hebben gegeven van de voorlopige toepassing van de Overeenkomst; Overwegende dat de Internationale Overeenkomst betreffende natuurrubber van 1987 onder meer ten doel heeft bij te dragen tot het stabiliseren van de prijs van natuurrubber zonder verstoring van de marktontwikkelingen op lange termijn en een evenwichtige  groei tussen vraag en aanbod te bereiken; Overwegende dat de Internationale Raad voor natuurrubber, ten einde de leden die kennis hebben gegeven van de voorlopige toepassing van de Overeenkomst in staat te stellen de Overeenkomst te bekrachtigen, te aanvaarden of goed te keuren, de periode voor  het neerleggen van die akten heeft verlengd tot en met 31 december 1992; Overwegende dat alle Lid-Staten het voornemen te kennen hebben gegeven de Overeenkomst toe te passen; Overwegende dat de Overeenkomst moet worden goedgekeurd; Overwegende dat het derhalve dienstig is dat de Gemeenschap en haar Lid-Staten de secretaris-generaal van de Verenigde Naties gelijktijdig in kennis stellen van hun aanvaarding van de Overeenkomst, BESLUIT: Artikel 1 De Internationale Overeenkomst betreffende natuurrubber van 1987 wordt namens de Europese Economische Gemeenschap goedgekeurd. De Europese Economische Gemeenschap en haar Lid-Staten leggen hun akten van bekrachtiging, aanvaarding of goedkeuring uiterlijk op 31 december 1992 gelijktijdig neer bij de secretaris-generaal van de Verenigde Naties. De tekst van de Overeenkomst is gehecht aan Besluit 88/107/EEG (1). Artikel 2 De Voorzitter van de Raad is gemachtigd de personen aan te wijzen die bevoegd zijn om namens de Gemeenschap de akte van goedkeuring neer te leggen. Gedaan te Brussel, 20 juli 1992. Voor de Raad De Voorzitter D. HURD (1) PB nr. L 58 van 3. 3. 1988, blz. 18.",
  "source": "EUR LEX"
}