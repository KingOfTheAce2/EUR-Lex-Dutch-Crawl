{
  "url": "http://www.w3.org/1999/xhtml\"><!--",
  "content": "L_2014178NL.01000201.xml 18.6.2014 NL Publicatieblad van de Europese Unie L 178/2 UITVOERINGSVERORDENING (EU) Nr. 646/2014 VAN DE COMMISSIE van 12 juni 2014 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 juni 2014. Voor de Commissie, namens de voorzitter, Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een product van staal met een schacht die gedeeltelijk is voorzien van schroefdraad en gedeeltelijk met kunststof is bekleed. De schroefkop heeft een kruissnede. Het product loopt niet spits toe en is evenmin puntig aan het uiteinde. Het heeft een lengte van ongeveer 45 mm en een uitwendige diameter van ongeveer 7 mm. Dit product is ontworpen om deel uit te maken van een bevestiging voor meubelen. Het van schroefdraad voorziene uiteinde van het product wordt aan een kant van het meubel in een voorgeboord gat geschroefd. De kop wordt in een voorgeboord gat in een ander deel van het meubel geplaatst. De twee delen van het meubel worden met elkaar verbonden door de kop in de groef van het andere deel van de bevestiging (niet bij het aanbrengen inbegrepen) te vergrendelen. ( *1 ) Zie afbeelding. 7318 19 00 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur, aantekening 1 bij hoofdstuk 83 en de bewoordingen van de GN-codes 7318  en 7318 19 00 . Het product betreft een uit twee materialen samengesteld goed. Het moet worden ingedeeld naar het materiaal waaraan het product zijn wezenlijke kenmerk ontleent (metaal). Indeling onder post 8302  als garnituren voor meubelen van onedele metalen is uitgesloten, aangezien het product slechts een onderdeel vormt van een volledige bevestiging en het de kenmerken heeft van een artikel met schroefdraad van post 7318  (zie aantekening 1 bij hoofdstuk 83). Het product wordt niet aangemerkt als een schroef van post 7318 , aangezien het op zichzelf niet in staat is goederen te bevestigen of samen te voegen. Alleen het van schroefdraad voorziene uiteinde wordt geschroefd, terwijl het andere uiteinde in de groef van het andere deel van de bevestiging wordt vergrendeld. Daarom is indeling onder de GN-codes 7318 12 , 7318 14  of 7318 15  uitgesloten. Het moet daarom worden ingedeeld onder GN-code 7318 19 00  als andere artikelen van schroefdraad van staal. ( *1 ) De foto is louter ter informatie.",
  "source": "EUR LEX"
}