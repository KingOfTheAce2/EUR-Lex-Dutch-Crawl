{
  "url": "http://www.w3.org/1999/xhtml\">",
  "content": "L_2023202NL.01000801.xml 14.8.2023 NL Publicatieblad van de Europese Unie L 202/8 UITVOERINGSVERORDENING (EU) 2023/1630 VAN DE COMMISSIE van 11 augustus 2023 tot wijziging van Uitvoeringsverordening (EU) 2023/834 inzake uitzonderlijke marktondersteuningsmaatregelen voor de sectoren eieren en pluimveevlees in Italië DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 220, lid 1, eerste alinea, punt a), Overwegende hetgeen volgt: (1) In verband met 294 uitbraken van hoogpathogene aviaire influenza van het subtype H5 die in Italië tussen 23 oktober 2021 en 31 december 2021 plaatsvonden, heeft de Commissie Uitvoeringsverordening (EU) 2023/834 van de Commissie ( 2 ) vastgesteld. (2) Italië heeft de Commissie meegedeeld dat een aantal bedrijven dat andere jonge kippen dan jonge kooikippen teelt, ook schade heeft geleden door de veterinaire en gezondheidsmaatregelen in de vorm van verplichte sluitingen en de daaruit voortvloeiende verliezen. Momenteel is Uitvoeringsverordening (EU) 2023/834 niet van toepassing op die bedrijven. (3) Daarom moet cofinanciering worden verleend in de orde van grootte van 50 % van de uitgaven die Italië in het kader van Uitvoeringsverordening (EU) 2023/834 heeft gedaan voor bedrijven die niet alleen kooikippen, maar ook andere soorten jonge kippen telen, terwijl het steunbedrag per eenheid en het maximumaantal subsidiabele dieren op hetzelfde niveau moeten blijven. (4) Uitvoeringsverordening (EU) 2023/834 moet daarom dienovereenkomstig worden gewijzigd. (5) Om ervoor te zorgen dat Italië de in de onderhavige verordening vastgelegde maatregelen voor een verdere pluimveecategorie onmiddellijk kan uitvoeren, en wel binnen de in artikel 2, lid 1, punt c), van Uitvoeringsverordening (EU) 2023/834 bedoelde termijn voor de betaling van de steun, moet de onderhavige verordening in werking treden op de derde dag na die van de bekendmaking ervan in het Publicatieblad van de Europese Unie . (6) De maatregelen van deze verordening zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 In artikel 3, lid 1, van Uitvoeringsverordening (EU) 2023/834 wordt punt b), i), vervangen door: “i) 0,038 EUR per week per jonge kip van GN-code 0105 11 11, voor maximaal 1 417 836 dieren;”. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 augustus 2023. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) Uitvoeringsverordening (EU) 2023/834 van de Commissie van 18 april 2023 inzake uitzonderlijke marktondersteuningsmaatregelen voor de sectoren eieren en pluimveevlees in Italië ( PB L 105 van 20.4.2023, blz. 2 ).",
  "source": "EUR LEX"
}