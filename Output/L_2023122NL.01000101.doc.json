{
  "url": "http://www.w3.org/1999/xhtml\">",
  "content": "L_2023122NL.01000101.xml 5.5.2023 NL Publicatieblad van de Europese Unie L 122/1 BESLUIT (EU) 2023/911 VAN DE RAAD van 28 september 2021 inzake de sluiting, namens de Europese Unie, van een protocol bij de Overeenkomst betreffende het ongeregeld internationaal vervoer van personen met touringcars en met autobussen (Interbus-overeenkomst) voor wat het geregeld internationaal vervoer en bijzondere vormen van geregeld internationaal vervoer van personen met touringcars en met autobussen betreft DE RAAD VAN DE EUROPESE UNIE, Gezien het Verdrag betreffende de werking van de Europese Unie en met name artikel 91, juncto artikel 218, lid 6, onder a), Gezien het voorstel van de Europese Commissie , Gezien de goedkeuring van het Europees Parlement, Overwegende hetgeen volgt: 1) Overeenkomstig Besluit (EU) 2020/1705 van de Raad ( 1 ) stond het Protocol tot wijziging van de Overeenkomst betreffende het ongeregeld internationaal vervoer van personen met touringcars en met autobussen (Interbus-overeenkomst), voor wat het geregeld internationaal vervoer en bijzondere vormen van geregeld internationaal vervoer van personen betreft (het “protocol”), tussen 23 oktober 2020 en 23 oktober 2022 open voor ondertekening, onder voorbehoud van de sluiting ervan op een latere datum. 2) Het protocol moet het gemakkelijker maken om het geregeld internationaal vervoer en bijzondere vormen van geregeld internationaal vervoer van personen met touringcars en met autobussen te verrichten tussen de partijen bij de Interbus-overeenkomst (“overeenkomstsluitende partijen”), en daardoor leiden tot betere passagiersverbindingen tussen deze landen. 3) Om de toepasing van het nieuwe protocol te faciliteren, met name de werking van het bij artikel 18 daarvan opgerichte Gemengd Comité, vormt het nieuwe protocol grotendeels een weerspiegeling van de bepalingenvan de Interbus-overeenkomst. 4) Om zo snel mogelijk profijt te kunnen trekken van de voordelen van het protocol, is in het protocol bepaald dat het voor de overeenkomstsluitende partijen die het hebben getekend en goedgekeurd of geratificeerd in werking treedt zodra drie overeenkomstsluitende partijen, waaronder de Unie, het hebben getekend en goedgekeurd of geratificeerd. 5) Het protocol moet derhalve namens de Unie worden goedgekeurd, HEEFT HET VOLGENDE BESLUIT VASTGESTELD: Artikel 1 Het protocol tot wijziging van de Overeenkomst betreffende het ongeregeld internationaal vervoer van personen met touringcars en met autobussen (Interbus-overeenkomst), voor wat het geregeld internationaal vervoer en bijzondere vormen van geregeld internationaal vervoer van personen betreft, dat het protocol bij de Interbus-overeenkomst dat tussen 16 juli 2018 en 16 april 2019 openstond voor ondertekening vervangt, wordt hierbij namens de Unie goedgekeurd ( 2 ) . Artikel 2 De voorzitter van de Raad wijst de persoon (personen) aan die gemachtigd is (zijn) om namens de Unie de akte van goedkeuring, toetreding of ratificatie als bedoeld in artikel 20, lid 2, van het protocol neer te leggen, teneinde kenbaar te maken dat de Unie ermee instemt door het protocol gebonden te zijn. Artikel 3 Dit besluit treedt in werking op de datum waarop het wordt vastgesteld ( 3 ) . Gedaan te Brussel, 28 september 2021. Voor de Raad De voorzitter E. SVANTESSON ( 1 ) Besluit (EU) 2020/1705 van de Raad van 23 oktober 2020 betreffende de ondertekening van het Protocol bij de Overeenkomst betreffende het ongeregeld internationaal vervoer van personen met touringcars en met autobussen (Interbus-overeenkomst) voor wat het geregeld internationaal vervoer en bijzondere vormen van geregeld internationaal vervoer van personen met touringcars en met autobussen betreft ( PB L 385 van 17.11.2020, blz. 1 ). ( 2 ) Zie bladzijde … van dit Publicatieblad. ( 3 ) De datum van inwerkingtreding van het protocol zal door het secretariaat-generaal van de Raad in het Publicatieblad van de Europese Unie worden bekendgemaakt.",
  "source": "EUR LEX"
}