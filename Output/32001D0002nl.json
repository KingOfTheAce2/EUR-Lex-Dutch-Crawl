{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0002:NL:HTML\">",
  "content": "EUR-Lex - 32001D0002 - NL Avis juridique important | 32001D0002 2001/2/EG: Beschikking van de Commissie van 27 december 2000 tot wĳziging van Beschikking 2000/418/EG houdende vaststelling van voorschriften inzake het gebruik van materiaal dat risico's inhoudt ten aanzien van overdraagbare spongiforme encefalopathieën (Voor de EER relevante tekst) (kennisgeving geschied onder nummer C(2000) 4147) Publicatieblad Nr. L 001 van 04/01/2001 blz. 0021 - 0022 Beschikking van de Commissie van 27 december 2000 tot wijziging van Beschikking 2000/418/EG houdende vaststelling van voorschriften inzake het gebruik van materiaal dat risico's inhoudt ten aanzien van overdraagbare spongiforme encefalopathieën (kennisgeving geschied onder nummer C(2000) 4147) (Voor de EER relevante tekst) (2001/2/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 89/662/EEG van de Raad van 11 december 1989 inzake veterinaire controles in het intracommunautaire handelsverkeer in het vooruitzicht van de totstandbrenging van de interne markt(1), laatstelijk gewijzigd bij Richtlijn 92/118/EEG(2), en met name op artikel 9, lid 4, Gelet op Richtlijn 90/425/EEG van de Raad van 26 juni 1990 inzake veterinaire en zoötechnische controles in het intracommunautaire handelsverkeer in bepaalde levende dieren en producten in het vooruitzicht van de totstandbrenging van de interne markt(3), laatstelijk gewijzigd bij Richtlijn 92/118/EEG, en met name op artikel 10, lid 4, Gelet op Richtlijn 97/78/EG van de Raad van 18 december 1997 tot vaststelling van de beginselen voor de organisatie van de veterinaire controles voor producten die uit derde landen in de Gemeenschap worden binnengebracht(4), en met name op artikel 22, Overwegende hetgeen volgt: (1) Beschikking 2000/418/EG van de Commissie van 29 juni 2000 houdende vaststelling van voorschriften inzake het gebruik van materiaal dat risico's inhoudt ten aanzien van overdraagbare spongiforme encefalopathieën en tot wijziging van Beschikking 94/474/EG(5) voorziet in de verwijdering en vernietiging van in haar bijlage I opgenomen gespecificeerd risicomateriaal vanaf 1 oktober 2000. Deze beschikking verbiedt ook het gebruik van bepaalde beenderen van runderen, schapen en geiten voor de productie van separatorvlees, alsook het gebruik van bepaalde slachtmethoden bij runderen, schapen en geiten waarvan het vlees is bestemd voor menselijke consumptie of voor veevoedering. Zij stelt ook beperkingen vast voor de invoer van gespecificeerd risicomateriaal en voor bepaalde producten van dierlijke oorsprong die dit materiaal bevatten of daarvan zijn afgeleid. Ten slotte stelt zij een regelmatige herziening van de bepalingen voor in het licht van nieuwe wetenschappelijke informatie. (2) In het licht van de recente ontwikkelingen van de BSE-situatie in de Gemeenschap heeft de Raad de Commissie gevraagd de wetenschappelijke stuurgroep (WS) te verzoeken de door sommige lidstaten genomen unilaterale, tijdelijke vrijwaringsmaatregelen te evalueren en dienovereenkomstig passende actie te ondernemen. (3) De WS heeft op 28 november 2000 een wetenschappelijk advies over verschillende aangelegenheden in verband met BSE goedgekeurd. Dit advies betrof met name kwesties in verband met extra gespecificeerd risicomateriaal. Het concludeerde in het licht van nieuwe informatie dat potentieel besmettelijke celtypes in bereide darmen konden worden aangetroffen, dat de volledige ingewanden van runderen ongeacht de leeftijd en afgeleide producten daarom moesten worden verwijderd. (4) De in deze beschikking vervatte maatregelen zijn in overeenstemming met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 Beschikking 2000/418/EG wordt als volgt gewijzigd: 1. Bijlage I, punt 1, wordt vervangen door het volgende: \"1. a) De onderstaande weefsels worden aangemerkt als gespecificeerd risicomateriaal in alle lidstaten en regio's daarvan: i) de schedel, met inbegrip van de hersenen en de ogen, de tonsillen en het ruggenmerg van runderen van meer dan twaalf maanden, en de ingewanden van de twaalfvingerige darm tot en met het rectum van runderen ongeacht de leeftijd; ii) de schedel, met inbegrip van de hersenen en de ogen, de tonsillen en het ruggenmerg van schapen en geiten van meer dan twaalf maanden of waarbij een van de blijvende snijtanden door het tandvlies is gebroken, en de milt van schapen en geiten ongeacht de leeftijd. b) Afgezien van het in punt 1, onder a), genoemde gespecificeerde risicomateriaal worden de onderstaande weefsels als gespecificeerd risicomateriaal aangemerkt in het Verenigd Koninkrijk van Groot-Brittannië en Noord-Ierland en in Portugal, met uitzondering van de Autonome Regio van de Azoren: i) de volledige kop met uitzondering van de tong, doch met inbegrip van de hersenen, de ogen, de ganglia semilunares en de tonsillen, de zwezerik, de milt en het ruggenmerg van runderen van meer dan zes maanden; ii) de wervelkolom, met inbegrip van de achterwortelganglia, van runderen van meer dan 30 maanden.\". 2. In bijlage II wordt het volgende punt e) toegevoegd aan de lijst van producten waarvoor beperkingen gelden inzake invoer in de Gemeenschap op grond van artikel 6, lid 1: \"e) 'ingewanden van runderen' als omschreven in artikel 2, onder b), punt v), van Richtlijn 77/99/EEG.\". Artikel 2 Deze beschikking is van toepassing met ingang van 1 januari 2001. Artikel 3 Deze beschikking is gericht tot de lidstaten. Gedaan te Brussel, 27 december 2000. Voor de Commissie David Byrne Lid van de Commissie (1) PB L 395 van 30.12.1989, blz. 13. (2) PB L 62 van 15.3.1993, blz. 49. (3) PB L 224 van 18.8.1990, blz. 29. (4) PB L 24 van 30.1.1998, blz. 9. (5) PB L 158 van 30.6.2000, blz. 76.",
  "source": "EUR LEX"
}