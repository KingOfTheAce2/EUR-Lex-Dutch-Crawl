{
  "url": "http://www.w3.org/1999/xhtml\"><!--",
  "content": "L_2016345NL.01004801.xml 20.12.2016 NL Publicatieblad van de Europese Unie L 345/48 RICHTLIJN (EU) 2016/2309 VAN DE COMMISSIE van 16 december 2016 tot vierde aanpassing aan de wetenschappelijke en technische vooruitgang van de bijlagen bij Richtlijn 2008/68/EG van het Europees Parlement en de Raad betreffende het vervoer van gevaarlijke goederen over land (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2008/68/EG van het Europees Parlement en de Raad van 24 september 2008 betreffende het vervoer van gevaarlijke goederen over land ( 1 ) , en met name artikel 8, lid 1, Overwegende hetgeen volgt: (1) Bijlage I, deel I.1, bijlage II, deel II.1, en bijlage III, deel III.1, van Richtlijn 2008/68/EG verwijzen naar bepalingen in internationale overeenkomsten inzake het vervoer van gevaarlijke goederen over de weg, per spoor en over de binnenwateren zoals gedefinieerd in artikel 2 van die richtlijn. (2) De bepalingen van die internationale overeenkomsten worden om de twee jaar bijgewerkt. Bijgevolg treden op 1 januari 2017 de laatst bijgewerkte versies van die overeenkomsten in werking, met een overgangstermijn tot en met 30 juni 2017. (3) Bijlage I, deel I.1, bijlage II, deel II.1, en bijlage III, deel III.1, van Richtlijn 2008/68/EG moeten derhalve dienovereenkomstig worden gewijzigd. (4) De in deze richtlijn vervatte maatregelen zijn in overeenstemming met het advies van het Comité voor het vervoer van gevaarlijke goederen, HEEFT DE VOLGENDE RICHTLIJN VASTGESTELD: Artikel 1 Wijzigingen van Richtlijn 2008/68/EG Richtlijn 2008/68/EG wordt als volgt gewijzigd: 1) In bijlage I wordt deel I.1 vervangen door: „I.1.   ADR Bijlagen A en B bij de ADR, als van toepassing met ingang van 1 januari 2017, met dien verstande dat de woorden „overeenkomstsluitende partij” worden vervangen door het woord „lidstaat”.”. 2) In bijlage II wordt deel II.1 vervangen door: „II.1.   RID Bijlage bij het RID, dat is opgenomen in aanhangsel C bij het COTIF, als van toepassing met ingang van 1 januari 2017, met dien verstande dat de woorden „overeenkomstsluitende staat bij het RID” worden vervangen door het woord „lidstaat”.”. 3) In bijlage III wordt deel III.1 vervangen door: „III.1.   ADN De bijlagen bij de ADN, als van toepassing vanaf 1 januari 2017, alsmede artikel 3, onder f) en h), en artikel 8, leden 1 en 3, van de ADN, met dien verstande dat de woorden „overeenkomstsluitende partij” worden vervangen door het woord „lidstaat”.”. Artikel 2 Omzetting 1.   De lidstaten doen de nodige wettelijke en bestuursrechtelijke bepalingen in werking treden om uiterlijk op 30 juni 2017 aan deze richtlijn te voldoen. Zij delen de Commissie de tekst van die bepalingen onverwijld mede. Wanneer de lidstaten die bepalingen aannemen, wordt in die bepalingen zelf of bij de officiële bekendmaking ervan naar deze richtlijn verwezen. De regels voor die verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mede die zij op het onder deze richtlijn vallende gebied vaststellen. Artikel 3 Inwerkingtreding Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 4 Geadresseerden Deze richtlijn is gericht tot de lidstaten. Gedaan te Brussel, 16 december 2016. Voor de Commissie De voorzitter Jean-Claude JUNCKER ( 1 ) PB L 260 van 30.9.2008, blz. 13 .",
  "source": "EUR LEX"
}