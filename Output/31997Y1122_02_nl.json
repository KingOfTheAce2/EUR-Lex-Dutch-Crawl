{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997Y1122(02):NL:HTML\">",
  "content": "EUR-Lex - 31997Y1122(02) - NL Avis juridique important | 31997Y1122(02) Resolutie van het raadgevend comité van de EGKS over het onderzoekfonds waartoe de Europese Raad op 16 juni 1997 te Amsterdam heeft besloten (met eenparigheid van stemmen goedgekeurd tijdens de 337e zitting van 10 oktober 1997) Publicatieblad Nr. C 356 van 22/11/1997 blz. 0006 - 0007 RESOLUTIE VAN HET RAADGEVEND COMITÉ VAN DE EGKS OVER HET ONDERZOEKFONDS WAARTOE DE EUROPESE RAAD OP 16 JUNI 1997 TE AMSTERDAM HEEFT BESLOTEN (met eenparigheid van stemmen goedgekeurd tijdens de 337e zitting van 10 oktober 1997) (97/C 356/04) 1. HET RAADGEVEND COMITÉ VAN DE EGKS - verwijst naar de resolutie van de Europese Raad van Amsterdam van 16 juni 1997 over groei en werkgelegenheid (1), - herinnert aan zijn memoranda en zijn resolutie betreffende de aspecten die verband houden met het aflopen van het EGKS-Verdrag in 2002 (2), brengt in het kort de belangrijkste elementen van zijn standpunt over dit onderzoekfonds in herinnering. 2. HET RAADGEVEND COMITÉ VAN DE EGKS - gaat ervan uit dat het EGKS-Verdrag in 2002 zal aflopen, - wijst erop dat de kolen- en staalindustrie bij het aflopen van het Verdrag slechts van zijn eigen regelgevend kader wil afzien, als aan zijn dringende verzoek wordt voldaan om een exacte balans op te maken die aantoont welke onderdelen van het ijzer- en staalbeleid goed functioneren en welke instrumenten noodzakelijk zijn om een doeltreffend communautair beleid te blijven voeren, - herinnert eraan dat alle partijen voortaan eensgezind erkennen dat het samenwerkingsonderzoek van de EGKS van wezenlijk belang is en na het aflopen van het Verdrag behouden moet blijven, - voert hiervoor de volgende argumenten aan: - het samenwerkingsonderzoek is zeer doeltreffend, met name als het gaat om het veroveren van nieuwe markten en het versterken van de positie daarop, - het heeft tot een werkverdeling tussen onderzoeksinstituten over alle binnengrenzen van de Europese Unie heen geleid, waarbij naast elkaar uitgevoerde activiteiten die zowel overbodig als kostbaar zijn worden vermeden, maar waarbij concurrentie van ideeën over technische en sociale aspecten blijft behouden, - het heeft tot succesvolle samenwerking tussen de kolen- en staalproducenten in de onderzoeksector en de afnemers, verwerkers en leveranciers geleid, - het heeft een intensieve uitwisseling tussen enerzijds de wetenschap en anderzijds de onderzoek- en ontwikkelingsafdelingen van de ondernemingen gestimuleerd, waarbij met name op het gebied van het sociaal onderzoek ook werknemersvertegenwoordigers en deskundigen zijn betrokken, - door de samenwerking konden onderzoek en ontwikkeling steeds worden voortgezet, ook als de winst minder was of er sprake was van een sociale crisis, - het heeft de voorwaarden geschapen om niet alleen onderzoeksprojecten te starten die op korte termijn al vruchten kunnen afwerpen, maar tevens projecten waarvan de resultaten pas op middellange en lange termijn worden verwacht. 3. HET RAADGEVEND COMITÉ VAN DE EGKS is ervan overtuigd dat het communautair EGKS-onderzoek voor de toekomst van fundamenteel belang is, - de technische vooruitgang is afhankelijk van zeer geavanceerd materiaalonderzoek en een optimaal energiegebruik, - de gevolgen voor de arbeidsmarkt zijn aanzienlijk. Met behulp van geavanceerd onderzoek kunnen in beide sectoren arbeidsplaatsen worden behouden en geschapen, - in de Europese staalindustrie zijn zo'n 300 000 werknemers werkzaam en in de staalverwerkende sector ongeveer 15 miljoen, - in de kolenindustrie zijn ongeveer 150 000 werknemers werkzaam en onderzoeksinspanningen op het gebied van de geavanceerde technologie zijn met name voor het gebruik van kolen als energiebron noodzakelijk, - deze activiteiten zijn van grote invloed op het milieu, - zelfs in de toekomst heeft het EGKS-samenwerkingsonderzoek een solide materiële basis nodig, het consequent gebruik van de EGKS-reserve, die werd gevormd uit een heffing die onafhankelijk van de rentabiliteit van beide sectoren was, een buitengewone Europese heffing zonder tegenhanger op andere communautaire beleidsgebieden, is dan ook van fundamenteel belang. 4. HET RAADGEVEND COMITÉ VAN DE EGKS beveelt de Raad van de Europese Unie, die zich over het toekomstige gebruik van de reserve en de opbrengst ervan moet uitspreken, in dit kader aan rekening te houden met de volgende belangrijke overwegingen: - de beschikbare EGKS-reserve moet vanaf het aflopen van het EGKS-Verdrag in 2002 onafhankelijk van de algemene begroting van de Europese Unie worden beheerd. De overdracht aan een onafhankelijke stichting die onder gezamenlijk beheer staat van de Europese Commissie, het Europees Parlement en vertegenwoordigers van de kolen- en staalindustrie, hun werknemers en de verbruikers en handelaren, zou hiervoor een geschikt model zijn. Maar andere wijzen van afzonderlijk beheer van de EGKS-reserve kunnen eveneens in overweging worden genomen, - de EGKS-reserve en alle eventuele vrijwillige bijdragen van de industrie zouden volgens het beginsel van de opbrengstoptimalisering moeten worden belegd, dat wil zeggen gericht op een maximaal rendement en maximale zekerheid. Beleggingen in risico's die niet met deze beginselen overeenkomen, zouden moeten worden uitgesloten, - de volledige opbrengst van deze beleggingen moet, onder aftrek van de beheerskosten, ten goede komen aan het technisch en sociaal onderzoek in de kolen- en staalsector. Toeleveranciers en afnemers hebben volgens een aloude EGKS-traditie recht op hetzelfde deel, - bij de verdeling van de opbrengst tussen de onderzoeksprojecten in de kolen- en staalsector moet een verhouding worden toegepast die onder andere gebaseerd is op de omvang van de bijdragen van beide industrieën aan het totaalbedrag van de heffing tijdens de periode waarin het EGKS-Verdrag van toepassing was, wijst er tenslotte op dat de Commissie en de Raad er bij hun beslissing over het gebruik van de reserves en de opbrengst daarvan in ieder geval rekening mee moeten houden dat deze slechts voor door het EGKS-Verdrag voorgeschreven doeleinden worden gebruikt. (1) PB C 236 van 2. 8. 1997, blz. 3. (2) PB C 206 van 11. 8. 1995, blz. 7, PB C 334 van 8. 11. 1996, blz. 3 en PB C 220 van 19. 7. 1997, blz. 12.",
  "source": "EUR LEX"
}