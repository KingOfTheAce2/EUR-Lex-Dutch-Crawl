{
  "url": "http://www.w3.org/1999/xhtml\">",
  "content": "L_2018045NL.01003101.xml 17.2.2018 NL Publicatieblad van de Europese Unie L 45/31 UITVOERINGSBESLUIT (EU) 2018/232 VAN DE COMMISSIE van 15 februari 2018 betreffende de verlenging van de maatregel die België heeft getroffen voor het op de markt aanbieden en het gebruik van de biociden VectoMax G en Aqua-K-Othrine overeenkomstig artikel 55, lid 1, van Verordening (EU) nr. 528/2012 van het Europees Parlement en de Raad (Kennisgeving geschied onder nummer C(2018) 759) (Slechts de tekst in de Franse en de Nederlandse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 55, lid 1, derde alinea, Overwegende hetgeen volgt: (1) Op 3 mei 2017 heeft België een besluit vastgesteld overeenkomstig artikel 55, lid 1, eerste alinea, van Verordening (EU) nr. 528/2012 houdende toelating tot en met 31 oktober 2017 van het op de markt aanbieden en het gebruik in het Vlaamse Gewest van de biociden VectoMax G en Aqua-K-Othrine voor de bestrijding van larven en adulten van invasieve exotische muggen (genus Aedes ) (hierna „muggen” genoemd) en van eventuele nieuwe populaties die in het Vlaamse Gewest in het kader van het project Monitoring Exotische Muggen in België, bekend onder de naam „MEMO” (hierna „de maatregel” genoemd), worden ontdekt. België heeft de Commissie en de andere lidstaten onverwijld ingelicht over de maatregel en de redenen daarvoor, in overeenstemming met artikel 55, lid 1, tweede alinea, van die verordening. (2) VectoMax G bevat Bacillus thuringiensis subsp. israelensis , serotype H14, stam AM65-52 en Bacillus sphaericus subsp. 2362, stam ABTS-1743 (hierna respectievelijk „ Bacillus thuringiensis israelensis ” en „ Bacillus sphaericus ” genoemd) als werkzame stoffen en Aqua-K-Othrine bevat deltamethrin als werkzame stof; al deze werkzame stoffen zijn bestemd voor gebruik in productsoort 18 zoals omschreven in bijlage V bij Verordening (EU) nr. 528/2012. Volgens de door België verstrekte informatie was de maatregel nodig om de volksgezondheid te beschermen, aangezien die muggen, die in België op twee plaatsen in de provincie Oost-Vlaanderen zijn aangetroffen, vector kunnen zijn van ziekten zoals dengue en chikungunya, en eventuele vermenigvuldiging van de muggen zo veel en zo vroeg mogelijk moet worden voorkomen. (3) Op 27 september 2017 ontving de Commissie een gemotiveerd verzoek van België om de maatregel te kunnen verlengen overeenkomstig artikel 55, lid 1, derde alinea, van Verordening (EU) nr. 528/2012. Het gemotiveerde verzoek was gebaseerd op de bezorgdheid over de bedreiging die de muggen vormen voor de volksgezondheid. Aangezien de campagne voor de bestrijding van de vastgestelde muggenpopulaties in België nog niet is afgerond en het monitoringproject MEMO nog steeds lopende is, zouden de bovenvermelde producten nodig zijn voor de bestrijding van de vastgestelde en van alle nieuwe muggenpopulaties die in het Vlaamse Gewest worden aangetroffen, gezien het gebrek aan passende alternatieve producten in België. (4) Het Europees Centrum voor ziektepreventie en -bestrijding (ECDC) erkent dat invasieve muggen, waaronder het genus Aedes , zich op spectaculaire wijze over de hele wereld hebben verspreid, met name als gevolg van menselijke activiteiten, en dat ze een ernstig gevaar voor de gezondheid kunnen gaan vormen. (5) Aangezien een gebrek aan doeltreffende bestrijding van de muggen, die met andere middelen niet mogelijk is, tot een gevaar voor de volksgezondheid kan leiden, is het passend België toe te staan om de maatregel met een periode van ten hoogste 550 dagen en onder bepaalde voorwaarden te verlengen. (6) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 België mag voor een periode van ten hoogste 550 dagen de maatregel verlengen voor het op de markt aanbieden en het gebruik van de biociden VectoMax G en Aqua-K-Othrine als productsoort 18 zoals omschreven in bijlage V bij Verordening (EU) nr. 528/2012 voor de bestrijding van vectormuggen, en moet er daarbij voor zorgen dat die producten enkel door gecertificeerde exploitanten en onder het toezicht van de bevoegde autoriteit worden gebruikt. Artikel 2 Dit besluit is gericht tot het Koninkrijk België. Gedaan te Brussel, 15 februari 2018. Voor de Commissie Vytenis ANDRIUKAITIS Lid van de Commissie ( 1 ) PB L 167 van 27.6.2012, blz. 1 .",
  "source": "EUR LEX"
}