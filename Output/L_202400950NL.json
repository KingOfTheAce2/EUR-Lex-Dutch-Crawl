{
  "url": "http://www.w3.org/1999/xhtml\">",
  "content": "L_202400950NL.000101.fmx.xml Publicatieblad van de Europese Unie NL Serie L 2024/950 26.3.2024 GEDELEGEERDE VERORDENING (EU) 2024/950 VAN DE COMMISSIE van 15 januari 2024 tot wijziging van Gedelegeerde Verordening (EU) 2019/1602 wat betreft de toepassingsdatum en de gevallen waarin de douaneautoriteiten de in de douaneaangifte aangegeven hoeveelheden in mindering moeten brengen op de totale toegestane hoeveelheid die is aangegeven in het gemeenschappelijk gezondheidsdocument van binnenkomst (GGB) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 1 ) , en met name artikel 50, lid 4, Overwegende hetgeen volgt: (1) Verordening (EU) 2022/2399 van het Europees Parlement en de Raad ( 2 ) voorziet in een operationeel kader van éénloketdiensten die zorgen voor een naadloze gegevensstroom tussen marktdeelnemers en douaneautoriteiten, tussen douaneautoriteiten en de Commissie, tussen douaneautoriteiten en andere diensten of instanties en tussen het ene douanesysteem en het andere, in de hele Unie. Dat kader omvat een automatische functionaliteit voor kwantiteitsbeheer door uitwisseling van informatie tussen de nationale éénloketomgevingen voor de douane en het informatiemanagementsysteem voor officiële controles (“Imsoc”) dat overeenkomstig artikel 131, lid 1, van Verordening (EU) 2017/625 door de Commissie is opgericht en wordt beheerd. Deze uitwisseling vindt plaats via het elektronische douane-éénloketsysteem van de Europese Unie voor de uitwisseling van certificaten (“EU-CSW-CERTEX”), dat is ingesteld bij Verordening (EU) 2022/2399. (2) Bij artikel 56 van Verordening (EU) 2017/625 is een gemeenschappelijk gezondheidsdocument van binnenkomst (GGB) geïntroduceerd dat exploitanten in overeenstemming met die verordening moeten invullen met betrekking tot de uitvoering van officiële controles door de bevoegde autoriteiten van de lidstaten op dieren en goederen die de Unie binnenkomen om de naleving van de agro-voedselketenwetgeving van de Unie te verifiëren. (3) Bij Gedelegeerde Verordening (EU) 2019/1602 van de Commissie ( 3 ) zijn de gevallen vastgesteld waarin en de voorwaarden waaronder het GGB elke voor de handel bestemde zending van de in artikel 47, lid 1, van Verordening (EU) 2017/625 bedoelde categorieën dieren en goederen die aan officiële controles aan grenscontroleposten onderworpen zijn, tot de plaats van bestemming moet vergezellen. (4) Om frauduleus hergebruik van het GGB te voorkomen, moeten de douaneautoriteiten overeenkomstig artikel 4, punt c), artikel 5, lid 1, punt f) en artikel 6, punt c), van Gedelegeerde Verordening (EU) 2019/1602 via EU-CSW-CERTEX aan het Imsoc de informatie over de in de douaneaangifte vermelde hoeveelheid van de zending verstrekken om ervoor te zorgen dat de in die douaneaangifte aangegeven hoeveelheden in mindering worden gebracht op de totale toegestane hoeveelheid die in het GGB is aangegeven. Die verplichting in het kader van kwantiteitsbeheer geldt in het geval de zending onder de douaneregeling voor het in het vrije verkeer brengen als bedoeld in artikel 201 van Verordening (EU) nr. 952/2013 van het Europees Parlement en de Raad ( 4 ) of onder de in artikel 210, punten c) en d), van die verordening bedoelde douaneregelingen voor respectievelijk specifieke bestemming en veredeling (inhoudende actieve en passieve veredeling) moet worden geplaatst. Dit is niet van toepassing wanneer de zending onder de in artikel 210, punten a) en b), van Verordening (EU) nr. 952/2013 bedoelde douaneregelingen, voor respectievelijk vervoer en opslag, moet worden geplaatst. (5) De toepassing van kwantiteitsbeheer in het stadium van actieve veredeling maakt de behandeling van zendingen door de douaneautoriteiten ingewikkelder. Met name dat de zending daardoor onder verdere douaneregeling moet worden geplaatst voordat de goederen in het vrije verkeer kunnen worden gebracht, zorgt ervoor dat in elk daaropvolgende stadium van dergelijke regelingen en in het laatste stadium van het in het vrije verkeer brengen, handmatig kwantiteitsbeheer moet worden uitgevoerd. Om de behandeling van zendingen door de douaneautoriteiten te vereenvoudigen, moet de verplichting voor de douaneautoriteiten om in het stadium van actieve veredeling kwantiteitsbeheer uit te voeren, worden geschrapt, waarbij deze controle van toepassing blijft in het stadium van het in het vrije verkeer brengen, zodat de in de douaneaangifte aangegeven hoeveelheden automatisch in mindering kunnen worden gebracht op de totale toegestane hoeveelheid die in het GGB is aangegeven. Bovendien is de douaneregeling voor passieve veredeling niet van toepassing op zendingen die bestemd zijn om in de Unie in de handel te worden gebracht en waarvoor Gedelegeerde Verordening (EU) 2019/1602 van toepassing is. Daarom moet de verplichting tot uitvoering van kwantiteitsbeheer in dat stadium van die regeling, worden geschrapt. Gedelegeerde Verordening (EU) 2019/1602 moet dienovereenkomstig worden gewijzigd. (6) De toepassingsdatum van de verplichting tot uitvoering van kwantiteitsbeheer via Imsoc moet worden afgestemd op de toepassingsdatum van de verbinding van het Traces-systeem, wat het GGB betreft, met het EU-CSW-CERTEX. In Verordening (EU) 2022/2399 is bepaald dat deze verbinding uiterlijk op 3 maart 2025 moet worden gelegd. Daarom moet de in Gedelegeerde Verordening (EU) 2019/1602 vastgestelde verplichting om relevante informatie aan het Imsoc te verstrekken, worden aangepast zodat die in elke lidstaat van toepassing wordt vanaf de datum waarop de verbinding van Traces met het EU-CSW-CERTEX in die lidstaat operationeel wordt, of uiterlijk vanaf 3 maart 2025. (7) Gedelegeerde Verordening (EU) 2019/1602 moet dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Wijzigingen van Gedelegeerde Verordening (EU) 2019/1602 Gedelegeerde Verordening (EU) 2019/1602 wordt als volgt gewijzigd: 1) In artikel 4 wordt punt c) vervangen door: “c) de douaneautoriteiten delen in het Imsoc de informatie mee over de in de douaneaangifte vermelde hoeveelheid van de zending en staan slechts toe dat de zending onder een douaneregeling wordt geplaatst als de totale hoeveelheid die in het GGB is vermeld, niet wordt overschreden. Dit voorschrift is niet van toepassing wanneer de zending onder de in artikel 210, punten a), b) en d), van Verordening (EU) nr. 952/2013 bedoelde douaneregelingen moet worden geplaatst.”. 2) In artikel 5, lid 1, wordt punt f) vervangen door het volgende: “f) de douaneautoriteiten delen in het Imsoc de informatie mee over de in de douaneaangifte vermelde hoeveelheid van het desbetreffende deel van de gesplitste zending en staan slechts toe dat dit deel onder een douaneregeling wordt geplaatst als de totale hoeveelheid die in het GGB voor dat deel van de gesplitste zending is vermeld, niet wordt overschreden. Dit voorschrift is niet van toepassing wanneer de zending onder de in artikel 210, punten a), b) en d), van Verordening (EU) nr. 952/2013 bedoelde douaneregelingen moet worden geplaatst.”. 3) In artikel 6 wordt punt c) vervangen door: “c) voor elk deel van de gesplitste zending delen de douaneautoriteiten in het Imsoc de informatie mee over de in de douaneaangifte vermelde hoeveelheid voor dat deel en staan zij slechts toe dat dit deel onder een douaneregeling wordt geplaatst als de totale hoeveelheid die in het GGB is vermeld, niet wordt overschreden. Dit voorschrift is niet van toepassing wanneer de zending onder de in artikel 210, punten a), b) en d), van Verordening (EU) nr. 952/2013 bedoelde douaneregelingen moet worden geplaatst.”. 4) In artikel 7 wordt de derde alinea vervangen door: “Artikel 4, punt c), artikel 5, lid 1, punt f), en artikel 6, punt c), zijn evenwel van toepassing vanaf de datum waarop de in artikel 6, lid 1, van Verordening (EU) nr. 952/2013 bedoelde elektronische gegevensverwerkingstechnieken van de douane operationeel worden, of uiterlijk vanaf 3 maart 2025.”. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 januari 2024. Voor de Commissie De voorzitter Ursula VON DER LEYEN ( 1 ) PB L 95 van 7.4.2017, blz. 1 . ( 2 ) Verordening (EU) 2022/2399 van het Europees Parlement en de Raad van 23 november 2022 tot instelling van de éénloketomgeving van de Europese Unie voor de douane en tot wijziging van Verordening (EU) nr. 952/2013 ( PB L 317 van 9.12.2022, blz. 1 ). ( 3 ) Gedelegeerde Verordening (EU) 2019/1602 van de Commissie van 23 april 2019 tot aanvulling van Verordening (EU) 2017/625 van het Europees Parlement en de Raad betreffende het gemeenschappelijk gezondheidsdocument van binnenkomst dat zendingen van dieren en goederen tot hun bestemming vergezelt ( PB L 250 van 30.9.2019, blz. 6 ). ( 4 ) Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( PB L 269 van 10.10.2013, blz. 1 ). ELI: http://data.europa.eu/eli/reg_del/2024/950/oj ISSN 1977-0758 (electronic edition)",
  "source": "EUR LEX"
}