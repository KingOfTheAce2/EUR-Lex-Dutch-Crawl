{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999Y0804(01):NL:HTML\">",
  "content": "EUR-Lex - 31999Y0804(01) - NL Avis juridique important | 31999Y0804(01) Resolutie van de Raad van 19 juli 1999 betreffende de situatie in verband met vertragingen in het luchtverkeer in Europa Publicatieblad Nr. C 222 van 04/08/1999 blz. 0001 - 0001 RESOLUTIE VAN DE RAAD van 19 juli 1999 betreffende de situatie in verband met vertragingen in het luchtverkeer in Europa (1999/C 222/01) DE RAAD VAN DE EUROPESE UNIE, (1) Overwegende dat voor de eengemaakte Europese markt een deugdelijk functionerend luchtvervoersysteem nodig is om de mobiliteit van de burgers te waarborgen; dat deze mobiliteit met het oog op het economische concurrentievermogen van de Gemeenschap noodzakelijk is; (2) Overwegende dat de luchtvervoersector zelf een belangrijke economische factor in de Gemeenschap vormt: dat een goed, betrouwbaar en doeltreffend luchtvervoersysteem bijdraagt tot de welvaart van de Gemeenschap en haar burgers aangezien het zal blijven bijdragen tot het scheppen van nieuwe werkgelegenheid; (3) Overwegende dat het voor het deugdelijk functioneren van het luchtvervoersysteem nodig is dat op gecoördineerde en consistente wijze passende infrastructuur en luchtruimcapaciteit worden gecreëerd; (4) Overwegende dat Eurocontrol de rol vervult van primaire coördinator op het gebied van het luchtverkeerbeheer in Europa en met de toetreding van de Gemeenschap de primaire beleidsmaker op dit gebied dient te worden; (5) Overwegende dat gebruikers van het luchtruim ook moeten bijdragen tot het efficiënt gebruik van de luchtruimcapaciteit, MERKT OP dat de situatie in verband met vertragingen in het luchtverkeer ernstige zorgen baart, de doeltreffendheid van het luchtverkeer in de Gemeenschap ondermijnt en tevens grote ongemakken voor de luchtreizigers met zich brengt en kan leiden tot een extra belasting van het milieu; MERKT OP dat alle lidstaten hun steun geven aan de plannen van Eurocontrol om een vraaggerichte luchtverkeerbeheerscapaciteit tot stand te brengen die terdege rekening houdt met milieueisen en die spoort met de duurzame ontwikkeling van het vervoer; HERINNERT aan zijn resoluties van: - 18 juli 1989 betreffende capaciteitsproblemen van het luchtverkeersysteem, - 22 januari 1990 betreffende een Europese infrastructuur, - 17 november 1995 over congestie en crisissituaties in het Europese luchtverkeer die het optreden van Eurocontrol stimuleren en versterken; HERINNERT aan zijn besluit van 20 juli 1998 tot machtiging van de Commissie om onderhandelingen te openen met de verdragsluitende partijen bij Eurocontrol ter goedkeuring van de toetreding van de Europese Gemeenschap tot de Europese Organisatie voor de veiligheid van de luchtvaart (Eurocontrol) door middel van een protocol op basis van artikel 40 van het herziene Eurocontrol-Verdrag, IS INGENOMEN met de momenteel door Eurocontrol toegepaste en overwogen maatregelen om de op toekomst gerichte planning en de doeltreffendheid van het luchtverkeerbeheer in Europa te verbeteren, VERZOEKT alle lidstaten, gezien de huidige situatie in verband met vertragingen in het luchtverkeer, hun optreden op nationaal niveau voort te zetten en te intensiveren; verzoekt de lidstaten die lid zijn van Eurocontrol ervoor te zorgen dat de voorlopige Raad van Eurocontrol de organisatorische maatregelen treft om de situatie tijdens het komende zomerseizoen op de voet te volgen; en verzoekt hen binnen deze organisatie nu reeds profijt te trekken van de herziening van het Verdrag en de doeltreffendheid van Eurocontrol te verbeteren, VERZOEKT de Commissie - de Raad in 1999 een mededeling voor te leggen over recente en lopende maatregelen ter beperking van de vertragingen en de congestie in het luchtverkeer in Europa, teneinde de Raad in staat te stellen de impact van dergelijke acties te evalueren en zo nodig besluiten te nemen over nieuwe initiatieven; - adequate maatregelen voor te stellen, zoals de stelselmatige bekendmaking van stiptheidsindicatoren, om het publiek op de hoogte te houden van de ontwikkelingen op dit gebied, voorzover dergelijke maatregelen nog niet worden uitgevoerd; KOMT OVEREEN voor het einde van 1999 terug te komen op het vraagstuk van de vertragingen in het luchtverkeer in Europa.",
  "source": "EUR LEX"
}