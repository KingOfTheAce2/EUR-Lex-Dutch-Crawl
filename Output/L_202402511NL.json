{
  "url": "http://www.w3.org/1999/xhtml\"><!--",
  "content": "L_202402511NL.000101.fmx.xml Publicatieblad van de Europese Unie NL L-serie 2024/2511 25.9.2024 GEDELEGEERDE VERORDENING (EU) 2024/2511 VAN DE COMMISSIE van 2 mei 2024 tot aanvulling van Verordening (EU) 2018/1240 van het Europees Parlement en de Raad wat betreft de vaststelling van stijgingen van de exploitatie- en onderhoudskosten van het Europees reisinformatie- en -autorisatiesysteem (Etias) voor de wijziging van het bedrag van de reisautorisatievergoeding DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/1240 van het Europees Parlement en de Raad van 12 september 2018 tot oprichting van een Europees reisinformatie- en -autorisatiesysteem (Etias) en tot wijziging van de Verordeningen (EU) nr. 1077/2011, (EU) nr. 515/2014, (EU) 2016/399, (EU) 2016/1624 en (EU) 2017/2226 ( 1 ) , en met name artikel 18, lid 4, Overwegende hetgeen volgt: (1) Bij Verordening (EU) 2018/1240 is het Europees reisinformatie- en -autorisatiesysteem (Etias) opgericht, dat van toepassing is op niet-visumplichtige onderdanen van derde landen die het grondgebied van de lidstaten willen binnenkomen. (2) Overeenkomstig artikel 86 van Verordening (EU) 2018/1240 moeten de exploitatie- en onderhoudskosten van Etias worden gedekt door de ontvangsten uit de Etias-reisautorisatievergoeding. Om te weten hoe deze kosten zijn opgebouwd en om aanzienlijke of langdurige stijgingen van deze kosten te kunnen vaststellen, moet de Commissie jaarlijks de exploitatie- en onderhoudskosten van Etias evalueren. Die kosten worden gerapporteerd door de lidstaten, het Europees Grens- en kustwachtagentschap (Frontex), het Agentschap van de Europese Unie voor het operationeel beheer van grootschalige IT-systemen op het gebied van vrijheid, veiligheid en recht (eu-LISA) en het Agentschap van de Europese Unie voor samenwerking op het gebied van rechtshandhaving (Europol) (hierna gezamenlijk aangeduid als de “agentschappen”) in het kader van hun reeds bestaande rapportageverplichtingen. (3) Een aanzienlijke of aanhoudende stijging van die kosten moet leiden tot een wijziging van het bedrag van de Etias-reisautorisatievergoeding. De Commissie moet de exploitatie- en onderhoudskosten van Etias die in een bepaald jaar door de lidstaten en de agentschappen zijn gerapporteerd, daarom vergelijken met de kosten die in voorgaande jaren zijn gerapporteerd, zodat zij aanzienlijke of langdurige stijgingen kan vaststellen. Om de rapportageverplichtingen tot een minimum te beperken, moet deze vergelijking worden uitgevoerd op basis van gegevens die reeds door de lidstaten worden gerapporteerd in het kader van Verordening (EU) 2021/1148 van het Europees Parlement en de Raad ( 2 ) . Om te bepalen of een verhoging van het bedrag van de Etias-reisautorisatievergoeding gerechtvaardigd is, moeten de lidstaten en de agentschappen, op verzoek van de Commissie, de redenen voor de stijging van de exploitatie- en onderhoudskosten vermelden. (4) Deze verordening laat de toepassing van Richtlijn 2004/38/EG van het Europees Parlement en de Raad ( 3 ) en van het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie ( 4 ) onverlet. (5) Aangezien Verordening (EU) 2018/1240 voortbouwt op het Schengenacquis, heeft Denemarken overeenkomstig artikel 4 van Protocol nr. 22 betreffende de positie van Denemarken, dat aan het Verdrag betreffende de Europese Unie en het Verdrag betreffende de werking van de Europese Unie is gehecht, kennisgegeven van de omzetting van Verordening (EU) 2018/1240 in zijn nationale wetgeving. Denemarken is derhalve door deze verordening gebonden. (6) Deze verordening vormt een ontwikkeling van de bepalingen van het Schengenacquis waaraan Ierland niet deelneemt, overeenkomstig Besluit 2002/192/EG van de Raad ( 5 ) . Ierland neemt derhalve niet deel aan de vaststelling van deze verordening en deze is niet bindend voor, noch van toepassing op Ierland. (7) Wat IJsland en Noorwegen betreft, vormt deze verordening een ontwikkeling van de bepalingen van het Schengenacquis in de zin van de door de Raad van de Europese Unie, de Republiek IJsland en het Koninkrijk Noorwegen gesloten overeenkomst inzake de wijze waarop deze twee staten worden betrokken bij de uitvoering, de toepassing en de ontwikkeling van het Schengenacquis ( 6 ) die vallen onder het gebied bedoeld in artikel 1, punt A, van Besluit 1999/437/EG van de Raad ( 7 ) . (8) Wat Zwitserland betreft, vormt deze verordening een ontwikkeling van de bepalingen van het Schengenacquis in de zin van de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 8 ) die vallen onder het gebied bedoeld in artikel 1, punt A, van Besluit 1999/437/EG, in samenhang met artikel 3 van Besluit 2008/146/EG van de Raad ( 9 ) . (9) Wat Liechtenstein betreft, vormt deze verordening een ontwikkeling van de bepalingen van het Schengenacquis in de zin van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 10 ) die vallen onder het gebied bedoeld in artikel 1, punt A, van Besluit 1999/437/EG, in samenhang met artikel 3 van Besluit 2011/350/EU van de Raad ( 11 ) . (10) Deze verordening vormt een handeling die op het Schengenacquis voortbouwt, of anderszins daaraan is gerelateerd in de zin van artikel 3, lid 1, van de Toetredingsakte van 2003. (11) Aangezien er geen voorafgaand werkingsjaar is dat tijdens het eerste werkingsjaar van Etias als uitgangspunt kan dienen voor een zinvolle vergelijking van de kosten op jaarbasis, moeten de artikelen 2 tot en met 6 van deze verordening pas van toepassing worden vanaf het tweede werkingsjaar van Etias, HEEFT DE VOLGENDE VERORDENING VASTGESTELD: Artikel 1 Onderwerp In deze verordening wordt de procedure uiteengezet voor het vaststellen van een stijging van de exploitatie- en onderhoudskosten van het Europees reisinformatie- en -autorisatiesysteem (Etias) die een wijziging van het bedrag van de Etias-reisautorisatievergoeding noodzakelijk maakt. Deze kosten worden gemaakt door: a) de lidstaten; b) het Europees Grens- en kustwachtagentschap (Frontex), het Agentschap van de Europese Unie voor het operationeel beheer van grootschalige IT-systemen op het gebied van vrijheid, veiligheid en recht (eu-LISA) en het Agentschap van de Europese Unie voor samenwerking op het gebied van rechtshandhaving (Europol) (hierna gezamenlijk aangeduid als de “agentschappen”). Artikel 2 Door de lidstaten gemaakte kosten voor de exploitatie en het onderhoud van Etias 1.   De Commissie evalueert jaarlijks de kosten die door de lidstaten zijn gerapporteerd in het jaarlijkse prestatieverslag dat overeenkomstig artikel 29, lid 2, punt g), van Verordening (EU) 2021/1148 bij de Commissie wordt ingediend, en stelt vast of de exploitatie- en onderhoudskosten als bedoeld in artikel 85, leden 2 en 3, van Verordening (EU) 2018/1240 zijn gestegen ten opzichte van de kosten die de lidstaten in de voorgaande jaren hebben gerapporteerd. 2.   De lidstaten delen op verzoek van de Commissie de redenen mee voor de in lid 1 bedoelde stijging van de exploitatie- en onderhoudskosten van Etias. Artikel 3 Door Frontex gemaakte kosten 1.   De Commissie evalueert jaarlijks de kosten die door Frontex zijn gerapporteerd in het verslag over de uitvoering van de begroting als bedoeld in artikel 99 van het financieel reglement van Frontex, vastgesteld op grond van artikel 120 van Verordening (EU) 2019/1896 van het Europees Parlement en de Raad ( 12 ) , en stelt vast of de kosten die zijn gemaakt voor het vervullen van de in artikel 75 van Verordening (EU) 2018/1240 omschreven verantwoordelijkheden zijn gestegen ten opzichte van de kosten die Frontex in de voorgaande jaren heeft gerapporteerd. 2.   Frontex deelt op verzoek van de Commissie de redenen mee voor de in lid 1 bedoelde stijging van de exploitatie- en onderhoudskosten van Etias. Artikel 4 Door Europol gemaakte kosten 1.   De Commissie evalueert jaarlijks de kosten die door Europol zijn gerapporteerd in het verslag over het budgettaire en financiële beheer als bedoeld in artikel 60, lid 2, van Verordening (EU) 2016/794 van het Europees Parlement en de Raad ( 13 ) , en stelt vast of de kosten die zijn gemaakt voor het vervullen van de in artikel 77 van Verordening (EU) 2018/1240 omschreven verantwoordelijkheden zijn gestegen ten opzichte van de kosten die Europol in de voorgaande jaren heeft gerapporteerd. 2.   Europol deelt op verzoek van de Commissie de redenen mee voor de in lid 1 bedoelde stijging van de exploitatie- en onderhoudskosten van Etias. Artikel 5 Door eu-LISA gemaakte kosten 1.   De Commissie evalueert jaarlijks de kosten die door eu-LISA zijn gerapporteerd in het verslag over het budgettaire en financiële beheer als bedoeld in artikel 47, lid 4, van Verordening (EU) 2018/1726 van het Europees Parlement en de Raad ( 14 ) , en stelt vast of de kosten die zijn gemaakt voor het vervullen van de in artikel 74 van Verordening (EU) 2018/1240 omschreven verantwoordelijkheden zijn gestegen ten opzichte van de kosten die eu-LISA in de voorgaande jaren heeft gerapporteerd. 2.   eu-LISA deelt op verzoek van de Commissie de redenen mee voor de in lid 1 bedoelde stijging van de exploitatie- en onderhoudskosten van Etias. Artikel 6 Beoordeling van wijzigingen van het bedrag van de Etias-reisautorisatievergoeding De Commissie bepaalt elk jaar overeenkomstig de artikelen 2 tot en met 5 van deze verordening of er sprake is van een aanzienlijke of aanhoudende stijging van de kosten die de lidstaten en de agentschappen maken en of een wijziging van het bedrag van de Etias-reisautorisatievergoeding noodzakelijk is. Artikel 7 Informatie over trends en uitdagingen die van invloed zijn op de Etias-reisautorisatievergoeding De lidstaten en de agentschappen kunnen de Commissie op ad-hocbasis informeren wanneer zij trends en uitdagingen waarnemen die aanzienlijke economische gevolgen kunnen hebben voor de exploitatie en het onderhoud van Etias of anderszins een wijziging van het bedrag van de Etias-reisautorisatievergoeding rechtvaardigen. Artikel 8 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . De artikelen 2 tot en met 6 van deze verordening zijn van toepassing vanaf het tweede werkingsjaar van Etias. Deze verordening is verbindend in al haar onderdelen en is rechtstreeks toepasselijk in de lidstaten overeenkomstig de Verdragen. Gedaan te Brussel, 2 mei 2024. Voor de Commissie De voorzitter Ursula VON DER LEYEN ( 1 ) PB L 236 van 19.9.2018, blz. 1 , ELI: http://data.europa.eu/eli/reg/2018/1240/oj . ( 2 ) Verordening (EU) 2021/1148 van het Europees Parlement en de Raad van 7 juli 2021 tot oprichting, in het kader van het Fonds voor geïntegreerd grensbeheer, van het Instrument voor financiële steun voor grensbeheer en visumbeleid ( PB L 251 van 15.7.2021, blz. 48 , ELI: http://data.europa.eu/eli/reg/2021/1148/oj ). ( 3 ) Richtlijn 2004/38/EG van het Europees Parlement en de Raad van 29 april 2004 betreffende het recht van vrij verkeer en verblijf op het grondgebied van de lidstaten voor de burgers van de Unie en hun familieleden, tot wijziging van Verordening (EEG) nr. 1612/68 en tot intrekking van de Richtlijnen 64/221/EEG, 68/360/EEG, 72/194/EEG, 73/148/EEG, 75/34/EEG, 75/35/EEG, 90/364/EEG, 90/365/EEG en 93/96/EEG ( PB L 158 van 30.4.2004, blz. 77 , ELI: http://data.europa.eu/eli/dir/2004/38/oj ). ( 4 ) Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie (2019/C 384 I/01) ( PB C 384 I van 12.11.2019, blz. 1 , ELI: http://data.europa.eu/eli/treaty/withd_2019(3)/oj ). ( 5 ) Besluit 2002/192/EG van de Raad van 28 februari 2002 betreffende het verzoek van Ierland deel te mogen nemen aan bepalingen van het Schengenacquis ( PB L 64 van 7.3.2002, blz. 20 , ELI: http://data.europa.eu/eli/dec/2002/192/oj ). ( 6 ) PB L 176 van 10.7.1999, blz. 36 , ELI: http://data.europa.eu/eli/agree_internation/1999/439(1)/oj . ( 7 ) Besluit 1999/437/EG van de Raad van 17 mei 1999 inzake bepaalde toepassingsbepalingen van de door de Raad van de Europese Unie, de Republiek IJsland en het Koninkrijk Noorwegen gesloten overeenkomst inzake de wijze waarop deze twee staten worden betrokken bij de uitvoering, de toepassing en de ontwikkeling van het Schengenacquis ( PB L 176 van 10.7.1999, blz. 31 , ELI: http://data.europa.eu/eli/dec/1999/437/oj ). ( 8 ) PB L 53 van 27.2.2008, blz. 52 , ELI: http://data.europa.eu/eli/agree_internation/2008/178(1)/oj . ( 9 ) Besluit 2008/146/EG van de Raad van 28 januari 2008 betreffende de sluiting namens de Europese Gemeenschap van de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( PB L 53 van 27.2.2008, blz. 1 , ELI: http://data.europa.eu/eli/dec/2008/146/oj ). ( 10 ) PB L 160 van 18.6.2011, blz. 21 , ELI: http://data.europa.eu/eli/prot/2011/350/oj . ( 11 ) Besluit 2011/350/EU van de Raad van 7 maart 2011 betreffende de sluiting namens de Europese Unie van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis betreffende de afschaffing van controles aan de binnengrenzen en het verkeer van personen ( PB L 160 van 18.6.2011, blz. 19 , ELI: http://data.europa.eu/eli/dec/2011/350/oj ). ( 12 ) Verordening (EU) 2019/1896 van het Europees Parlement en de Raad van 13 november 2019 betreffende de Europese grens- en kustwacht en tot intrekking van Verordening (EU) nr. 1052/2013 en Verordening (EU) 2016/1624 ( PB L 295 van 14.11.2019, blz. 1 , ELI: http://data.europa.eu/eli/reg/2019/1896/oj ). ( 13 ) Verordening (EU) 2016/794 van het Europees Parlement en de Raad van 11 mei 2016 betreffende het Agentschap van de Europese Unie voor samenwerking op het gebied van rechtshandhaving (Europol) en tot vervanging en intrekking van de Besluiten 2009/371/JBZ, 2009/934/JBZ, 2009/935/JBZ, 2009/936/JBZ en 2009/968/JBZ van de Raad ( PB L 135 van 24.5.2016, blz. 53 , ELI: http://data.europa.eu/eli/reg/2016/794/oj ). ( 14 ) Verordening (EU) 2018/1726 van het Europees Parlement en de Raad van 14 november 2018 betreffende het Agentschap van de Europese Unie voor het operationeel beheer van grootschalige IT-systemen op het gebied van vrijheid, veiligheid en recht (eu-LISA), tot wijziging van Verordening (EG) nr. 1987/2006 en Besluit 2007/533/JBZ van de Raad en tot intrekking van Verordening (EU) nr. 1077/2011 ( PB L 295 van 21.11.2018, blz. 99 , ELI: http://data.europa.eu/eli/reg/2018/1726/oj ). ELI: http://data.europa.eu/eli/reg_del/2024/2511/oj ISSN 1977-0758 (electronic edition)",
  "source": "EUR LEX"
}