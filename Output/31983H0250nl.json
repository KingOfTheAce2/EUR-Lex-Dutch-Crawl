{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31983H0250:NL:HTML\">",
  "content": "EUR-Lex - 31983H0250 - NL Avis juridique important | 31983H0250 83/250/EEG: Aanbeveling van de Raad van 24 mei 1983 aan de Lid-Staten inzake de aanmoediging van investeringen ter bevordering van het gebruik van vaste brandstoffen in de industrie Publicatieblad Nr. L 140 van 31/05/1983 blz. 0025 - 0025 Bijzondere uitgave in het Spaans: Hoofdstuk 12 Deel 4 blz. 0096 Bijzondere uitgave in het Portugees: Hoofdstuk 12 Deel 4 blz. 0096 ***** AANBEVELING  VAN DE RAAD van 24 mei 1983 aan de Lid-Staten inzake de aanmoediging van investeringen ter bevordering van het gebruik van vaste brandstoffen in de industrie (83/250/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 235, Gezien het voorstel van de Commissie (1), Gezien het advies van het Europese Parlement (2), Gezien het advies van het Economisch en Sociaal Comité (3), Gezien de mededeling van de Commissie over de rol van steenkool in de energiestrategie van de Gemeenschap, Overwegende dat de hoge mate van afhankelijkheid van de Gemeenschap van de invoer van aardolie, met de daarmee gepaard gaande onzekerheid inzake leveringen en prijzen, een belasting voor de economie van de Gemeenschap vormt; Overwegende dat reeds een geringe opleving van de conjunctuur in de geïndustrialiseerde landen, bij een gelijktijdige stijging van de vraag naar olie in de rest van de wereld, deze belasting nog zou kunnen versterken; Overwegende dat een beleid, gericht op de vervanging van aardolie, derhalve het noodzakelijke structurele aanpassingsproces zou moeten vergemakkelijken; dat dit slechts kan worden verwezenlijkt door een beleid van rationeel energiegebruik dat verhoging van de bijdrage van de vervangende energiebronnen en in het bijzonder van vaste brandstoffen, met zich brengt; Overwegende dat het wenselijk zou zijn zowel in nieuwe installaties als in bestaande installaties gebruik te maken van vaste brandstoffen; Overwegende dat de industrie - met uitzondering van de ijzer- en staalindustrie en de energiesector, waar het vervangingsproces dank zij de reeds getroffen maatregelen is ingezet - die warmte gebruikt voor industriële processen en voor verwarmingsdoeleinden, bijzonder veel mogelijkheden biedt om aardolie door vaste brandstoffen te vervangen; Overwegende dat het proces van de vervanging van stookolie door vaste brandstoffen, ondanks het voordeel van de lagere prijs van vaste brandstoffen, slechts langzaam op gang komt, met name wegens: - de hoge investerings- en kapitaalkosten; - de talrijke andere investeringsbelemmeringen, waaronder milieu-eisen, vestigingsproblemen, tijdrovende goedkeuringsprocedures, onzekere economische toekomstverwachtingen, in het bijzonder voor wat betreft de toekomstige prijsverhouding tussen vaste brandstoffen en olie; - het gebrek aan ervaring in het gebruik van vaste brandstoffen; - de gebreken in de infrastructuur voor de voorziening van de verbruikers met vaste brandstoffen; - de onzekerheid aangaande de toekomstige ontwikkeling van de techniek van de verbranding van vaste brandstoffen; Overwegende dat het gebruik van vaste brandstoffen, met inbegrip van het vervoer en de behandeling van het afval, op milieuverantwoorde wijze dient te geschieden; Overwegende dat de Lid-Staten ter aanmoediging van investeringen op onderling afgestemde wijze een samenhangende reeks maatregelen moeten treffen om deze moeilijkheden en hinderpalen te overwinnen, BEVEELT DE LID-STATEN HET VOLGENDE AAN: 1. alle milieuvriendelijke maatregelen te treffen die zij passend achten om te bevorderen dat in de ondernemingen van alle takken van industrie, met uitzondering van de ijzer- en staalindustrie en de energiesector, de bestaande oliestookinstallaties worden verbouwd tot stookinstallaties voor vaste brandstoffen en dat nieuwe stookinstallaties voor vaste brandstoffen worden gebouwd; 2. de Commissie aan het einde van elk jaar de maatregelen mede te delen die zij op het gebied van deze aanbeveling hebben getroffen, zodat de Commissie jaarlijks aan de Raad op passende wijze verslag kan uitbrengen. Gedaan te Brussel, 24 mei 1983. Voor de Raad De Voorzitter H.-W. LAUTENSCHLAGER (1) PB nr. C 105 van 26. 4. 1982, blz. 1. (2) PB nr. C 149 van 14. 6. 1982, blz. 134. (3) PB nr. C 205 van 9. 8. 1982, blz. 3.",
  "source": "EUR LEX"
}