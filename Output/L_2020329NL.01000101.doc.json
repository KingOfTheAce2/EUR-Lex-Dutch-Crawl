{
  "url": "http://www.w3.org/1999/xhtml\"><!--",
  "content": "L_2020329NL.01000101.xml 9.10.2020 NL Publicatieblad van de Europese Unie L 329/1 BESLUIT (EU) 2020/1421 VAN DE RAAD van 1 oktober 2020 betreffende het namens de Europese Unie in te nemen standpunt met betrekking tot de wijzigingen van de bijlagen bij de Europese Overeenkomst betreffende het internationale vervoer van gevaarlijke goederen over de weg (ADR) en van de bijlagen bij het Europees Verdrag inzake het internationale vervoer van gevaarlijke goederen over de binnenwateren (ADN) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Europese Overeenkomst betreffende het internationale vervoer van gevaarlijke goederen over de weg (ADR) is op 29 januari 1968 in werking getreden. Het Europees Verdrag inzake het internationale vervoer van gevaarlijke goederen over de binnenwateren (ADN) is op 28 februari 2008 in werking getreden. (2) De Unie is geen overeenkomstsluitende partij bij de ADR noch bij het ADN. (3) Alle lidstaten zijn overeenkomstsluitende partij bij de ADR en passen die toe en 13 lidstaten zijn overeenkomstsluitende partij bij het ADN en passen dat toe. (4) Krachtens artikel 14 van de ADR kan elke overeenkomstsluitende partij één of meer wijzigingen van de bijlagen bij de overeenkomst voorstellen en kan de werkgroep inzake het vervoer van gevaarlijke goederen (WP.15) wijzigingen van de bijlagen bij de ADR vaststellen. Krachtens artikel 20 van het ADN kunnen het veiligheidscomité en het administratief comité wijzigingen van de bijlagen bij het ADN vaststellen. (5) De wijzigingen die tijdens het biennium 2018-2020 door de WP.15 en het administratief comité van het ADN zijn vastgesteld inzake het vervoer van gevaarlijke goederen over de weg en de binnenwateren zijn op 1 juli 2020 aan de overeenkomstsluitende partijen van de ADR en het ADN meegedeeld. (6) Het is wenselijk het standpunt vast te stellen dat namens de Unie moet worden ingenomen met betrekking tot die wijzigingen van de ADR en het ADN, omdat die handelingen een beslissende invloed kunnen hebben op de inhoud van het Unierecht, namelijk Richtlijn 2008/68/EG van het Europees Parlement en de Raad ( 1 ) . Bij die richtlijn zijn vereisten vastgesteld voor het vervoer van gevaarlijke goederen over de weg, het spoor en de binnenwateren in of tussen de lidstaten, onder verwijzing naar de ADR en het ADN. In artikel 4 van Richtlijn 2008/68/EG is bepaald dat vervoer van gevaarlijke goederen tussen lidstaten en derde landen wordt toegestaan als wordt voldaan aan de eisen van de ADR, het Reglement betreffende het internationale spoorwegvervoer van gevaarlijke goederen (RID) in aanhangsel C van het Verdrag betreffende het internationale spoorwegvervoer (COTIF) en het ADN, tenzij in de bijlagen van die richtlijn anders is vermeld. Bovendien is de Commissie volgens artikel 8 van Richtlijn 2008/68/EG bevoegd om bijlage I, deel I.1, en bijlage III, deel III.1, van die richtlijn aan te passen aan de wetenschappelijke en technologische vooruitgang, met name om rekening te houden met wijzigingen van de ADR, het RID en het ADN. (7) De vastgestelde wijzigingen hebben betrekking op technische normen of uniforme technische voorschriften, en hebben tot doel het veilige en efficiënte vervoer van gevaarlijke goederen te verzekeren, rekening houdend met de technische en wetenschappelijke vooruitgang in de sector en de ontwikkeling van nieuwe stoffen en artikelen die gevaar kunnen opleveren tijdens het vervoer ervan. De ontwikkeling van het vervoer van gevaarlijke goederen over de weg en de binnenwateren, zowel binnen de Unie als tussen de Unie en haar buurlanden, is een essentieel element van het gemeenschappelijk vervoersbeleid en garandeert de goede werking van alle industrietakken die goederen produceren of gebruiken die volgens de ADR en het ADN als gevaarlijk zijn ingedeeld. (8) Technische consensus over de wijzigingen van de bijlagen bij de ADR en van de bijlagen bij het ADN die onder dit besluit vallen, is bereikt in respectievelijk de WP.15 en het administratief comité van het ADN (9) De vastgestelde wijzigingen zijn gerechtvaardigd en nuttig, en moeten derhalve door de Unie worden gesteund. (10) Het standpunt van de Unie moet worden uitgedrukt door de lidstaten van de Unie die overeenkomstsluitende partij zijn bij de ADR en het ADN, en die gezamenlijk in het belang van de Unie optreden, HEEFT HET VOLGENDE BESLUIT VASTGESTELD: Artikel 1 1.   Het standpunt dat namens de Unie moet worden ingenomen met betrekking tot de wijzigingen van de bijlagen bij de ADR die zijn vastgesteld door de werkgroep inzake het vervoer van gevaarlijke goederen (WP.15) en de wijzigingen van de bijlagen bij het ADN die zijn vastgesteld door het administratief comité van het ADN, houdt in dat wordt ingestemd met de volgende wijzigingen: a) Ontwerp voor een wijziging van de bijlagen A en B bij de ADR (referentiedocument ECE/TRANS/WP.15/249; kennisgeving van de depositaris C.N.274.2020.TREATIES-XI.B.14); b) Ontwerp voor een wijziging van de bijlagen A en B bij de ADR — addendum (referentiedocument ECE/TRANS/WP.15/249/Add.1; kennisgeving van de depositaris C.N.274.2020.TREATIES-XI.B.14); c) Ontwerp voor een wijziging van de bijlagen A en B bij de ADR — corrigendum (referentiedocument ECE/TRANS/WP.15/249/Corr.1; kennisgeving van de depositaris C.N.274.2020.TREATIES-XI.B.14); d) Ontwerp voor een wijziging van de regelingen die als bijlage bij het ADN zijn gevoegd (referentiedocument ECE/ADN/54; kennisgeving van de depositaris C.N.273.2020.TREATIES-XI.D.6); e) Ontwerp voor een wijziging van de regelingen die als bijlage bij het ADN zijn gevoegd — corrigendum (referentiedocument ECE/TRANS/WP.15/AC.2/25; kennisgeving van de depositaris C.N.309.2020.TREATIES-XI.D.6), en f) Ontwerp voor een wijziging van de regelingen die als bijlage bij het ADN zijn gevoegd (referentiedocument ECE/ADN/54/Add.1; kennisgeving van de depositaris C.N.367.2020.TREATIES-XI.D.6). 2.   Kleine wijzigingen als bedoeld in lid 1 kunnen overeenkomstig artikel 2 worden overeengekomen zonder verder besluit van de Raad. Artikel 2 Het in artikel 1 bedoelde standpunt wordt tot uitdrukking gebracht door de lidstaten van de Unie die overeenkomstsluitende partijen zijn bij respectievelijk de ADR en het ADN en die gezamenlijk optreden in het belang van de Unie. Artikel 3 Een verwijzing naar de aanvaarde wijzigingen van de bijlagen bij de ADR en van de bijlagen bij het ADN wordt bekendgemaakt in het Publicatieblad van de Europese Unie , met vermelding van de datum van inwerkingtreding van die wijzigingen. Artikel 4 Dit besluit treedt in werking op de datum waarop het wordt vastgesteld. Gedaan te Brussel, 1 oktober 2020. Voor de Raad De voorzitter M. ROTH ( 1 ) Richtlijn 2008/68/EG van het Europees Parlement en de Raad van 24 september 2008 betreffende het vervoer van gevaarlijke goederen over land ( PB L 260 van 30.9.2008, blz. 13 ).",
  "source": "EUR LEX"
}