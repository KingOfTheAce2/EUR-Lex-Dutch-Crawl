{
  "url": "http://www.w3.org/1999/xhtml\"><!--",
  "content": "L_2016068NL.01000101.xml 15.3.2016 NL Publicatieblad van de Europese Unie L 68/1 VERORDENING (EU) 2016/363 VAN DE RAAD van 14 maart 2016 tot wijziging van Verordening (EG) nr. 881/2002 tot vaststelling van beperkende maatregelen tegen sommige personen en entiteiten die banden hebben met het Al-Qaida-netwerk DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit (GBVB) 2016/368 van de Raad van 14 maart 2016 tot wijziging van Gemeenschappelijk Standpunt 2002/402/GBVB betreffende beperkende maatregelen tegen de leden van de Al-Qa'ida-organisatie en andere daarmee verbonden personen, groepen, ondernemingen en entiteiten ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en van de Europese Commissie, Overwegende hetgeen volgt: (1) Verordening (EG) nr. 881/2002 van de Raad ( 2 ) geeft uitvoering aan de maatregelen waarin Gemeenschappelijk Standpunt 2002/402/GBVB ( 3 ) voorziet. (2) Op 17 december 2015 heeft de Veiligheidsraad van de Verenigde Naties Resolutie 2253 („UNSCR 2253 (2015)”) aangenomen, waarin wordt herhaald dat de Islamitische Staat van Irak en de Levant (ISIS, ook bekend als Da'esh) een splintergroepering is van Al-Qa'ida en dat alle personen, groepen, ondernemingen en entiteiten die ISIS (Da'esh) of Al-Qa'ida ondersteunen, op de lijst van de Verenigde Naties kunnen worden opgenomen. (3) Op 14 maart 2016 heeft de Raad Besluit (GBVB) 2016/368 vastgesteld tot wijziging van Gemeenschappelijk Standpunt 2002/402/GBVB, waarbij het toepassingsgebied van de beperkende maatregelen wordt uitgebreid tot sommige personen, groepen, ondernemingen en entiteiten die banden hebben met ISIS (Da'esh). (4) Die maatregelen vallen onder het toepassingsgebied van het Verdrag en derhalve is regelgeving op het niveau van de Unie noodzakelijk voor de tenuitvoerlegging ervan, met name om te garanderen dat de maatregelen in alle lidstaten uniform door marktdeelnemers worden toegepast. (5) Daarnaast is het passend Verordening (EG) nr. 881/2002 te wijzigen om rekening te houden met de veranderingen in de wetgeving die hebben plaatsgevonden nadat deze verordening is vastgesteld. (6) Verordening (EG) nr. 881/2002 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EG) nr. 881/2002 wordt als volgt gewijzigd: 1) De titel wordt vervangen door: „Verordening (EG) nr. 881/2002 van de Raad van 27 mei 2002 tot vaststelling van bepaalde specifieke beperkende maatregelen tegen sommige personen en entiteiten die banden hebben met de organisaties ISIS (Da'esh) en Al-Qa'ida”. 2) In artikel 1 wordt punt 5 vervangen door: „„Sanctiecomité” : het comité van de VN-Veiligheidsraad opgericht krachtens Resolutie 1267 (1999) van de VN-Veiligheidsraad betreffende ISIS (Da'esh) en Al-Qaida.”. 3) Aan artikel 1 wordt het volgende punt toegevoegd: „7. „Bevoegde autoriteiten” : de in bijlage II vermelde autoriteiten van de lidstaten.”. 4) Artikel 2, lid 1, vervangen door: „Alle tegoeden en economische middelen die direct of indirect, ook via een derde die namens hen of op hun aanwijzing handelt, aan in bijlage I of bijlage I bis vermelde natuurlijke personen, rechtspersonen, entiteiten, lichamen of groepen toebehoren, of die hun eigendom zijn, in hun bezit zijn of onder hun zeggenschap staan, worden bevroren.”. 5) In artikel 2 wordt het volgende punt 2 bis ingevoegd: „2 bis.   Het verbod van lid 2 omvat, maar is niet beperkt tot, tegoeden en economische middelen gebruikt voor het verlenen van internethosting en daarmee verband houdende diensten ter ondersteuning van ISIS (Da'esh), Al-Qa'ida en de in bijlage I vermelde natuurlijke personen, rechtspersonen, entiteiten, lichamen of groepen; de betaling van losgeld aan voornoemden, ongeacht de wijze waarop of door wie het losgeld wordt betaald; tegoeden en economische middelen die ter beschikking worden gesteld in verband met reizen van de bedoelde natuurlijke personen, waaronder reis- en verblijfskosten; en tegoeden en economische middelen die verband houden met de directe of indirecte handel in olie en geraffineerde olieproducten, modulaire raffinaderijen en daarmee verband houdende materialen, waaronder chemische stoffen en smeeroliën.”. 6) In artikel 2, lid 3, wordt de uitdrukking „hebbende banden met het Al-Qa'ida-netwerk” vervangen door „hebbende banden met de organisaties ISIS (Da'esh) of Al-Qa'ida”. 7) (wijziging niet van toepassing voor de Nederlandse versie) 8) In artikel 2 bis, lid 1, onder a), wordt de zinsnede „, zoals vermeld in bijlage II,” geschrapt. 9) In artikel 2 bis, lid 1, onder b), iii), wordt de zinsnede „, zoals vermeld in bijlage II,” geschrapt. 10) In artikel 2 bis, lid 3, wordt „Gemeenschap” vervangen door „Unie”. 11) In artikel 5, lid 1, wordt „artikel 284 van het Verdrag” vervangen door „artikel 337 van het Verdrag betreffende de werking van de Europese Unie”. 12) Artikel 5, lid 1, onder a), wordt vervangen door: „a) de bevoegde autoriteiten van de lidstaten waar zij woonachtig of gevestigd zijn en, rechtstreeks of via die bevoegde autoriteiten, de Commissie onverwijld alle informatie te verstrekken die de naleving van deze verordening kan vergemakkelijken, bijvoorbeeld informatie over tegoeden of economische middelen die in het bezit zijn van of onder zeggenschap staan van een derde partij die namens op aanwijzing van in bijlage I of I bis vermelde natuurlijke personen, rechtspersonen, entiteiten, lichamen of groepen handelt, of informatie over rekeningen en bedragen die overeenkomstig artikel 2 zijn bevroren. In het bijzonder dient beschikbare informatie te worden verstrekt over tegoeden of economische middelen die gedurende de zes maanden voorafgaand aan de inwerkingtreding van deze verordening eigendom waren van of onder zeggenschap stonden van de door de Veiligheidsraad van de Verenigde Naties of het Sanctiecomité aangewezen en in bijlage I vermelde personen;”. 13) In artikel 5, lid 1, onder b), worden de woorden „in bijlage II” geschrapt. 14) Artikel 7 ter wordt vervangen door: „Artikel 7 ter 1.   De Commissie wordt bijgestaan door een comité. 2.   Wanneer naar dit lid wordt verwezen, zijn de artikelen 5 en 11 van Verordening (EU) nr. 182/2011 ( *1 ) van toepassing. ( *1 ) Verordening (EU) nr. 182/2011 van het Europees Parlement en de Raad van 16 februari 2011 tot vaststelling van de algemene voorschriften en beginselen die van toepassing zijn op de wijze waarop de lidstaten de uitoefening van de uitvoeringsbevoegdheden door de Commissie controleren ( PB L 55 van 28.2.2011, blz. 13 ).”.\" 15) In artikel 13 wordt het woord „Gemeenschappen” vervangen door „Unie”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 maart 2016. Voor de Raad De voorzitter F. MOGHERINI ( 1 ) Zie bladzijde 17 van dit Publicatieblad. ( 2 ) Verordening (EG) nr. 881/2002 van de Raad van 27 mei 2002 tot vaststelling van bepaalde specifieke beperkende maatregelen tegen sommige personen en entiteiten die banden hebben met het Al-Qa'ida-netwerk ( PB L 139 van 29.5.2002, blz. 9 ). ( 3 ) Gemeenschappelijk Standpunt 2002/402/GBVB van de Raad van 27 mei 2002 betreffende beperkende maatregelen tegen de leden van de Al-Qa'ida-organisatie en andere daarmee verbonden personen, groepen, ondernemingen en entiteiten ( PB L 139 van 29.5.2002, blz. 4 ).",
  "source": "EUR LEX"
}