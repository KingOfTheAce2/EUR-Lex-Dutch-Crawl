{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997D0690:NL:HTML\">",
  "content": "EUR-Lex - 31997D0690 - NL Avis juridique important | 31997D0690 97/690/GBVB: Besluit van de Raad van 20 oktober 1997 betreffende de uitvoering van Gemeenschappelijk Standpunt 97/356/GBVB over preventie en oplossing van conflicten in Afrika, door de Raad vastgesteld op grond van artikel J.2 van het Verdrag betreffende de Europese Unie Publicatieblad Nr. L 293 van 27/10/1997 blz. 0003 - 0004 BESLUIT VAN DE RAAD van 20 oktober 1997 betreffende de uitvoering van Gemeenschappelijk Standpunt 97/356/GBVB over preventie en oplossing van conflicten in Afrika, door de Raad vastgesteld op grond van artikel J.2 van het Verdrag betreffende de Europese Unie (97/690/GBVB) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op de artikelen J.2 en J.11, Overwegende dat in artikel 7 van Gemeenschappelijk Standpunt 97/356/GBVB (1) wordt bepaald dat de Europese Unie bereid is om op basis van concrete projectvoorstellen, met name via de Organisatie voor Afrikaanse eenheid (OAE) en Afrikaanse subregionale organisaties, mee te helpen aan de opbouw van het vermogen tot preventie en oplossing van conflicten in Afrika; Overwegende dat de Europese Unie in het licht van de conclusies van de Raad van 2 juni 1997 betreffende de preventie en de oplossing van conflicten in Afrika enerzijds en om de Afrikaanse inspanningen te verlichten anderzijds, steun moet verlenen aan de \"Regeling voor preventie, beheer en oplossing van conflicten in Afrika\", die door de OAE tijdens de 29e vergadering te Ca√Øro in juni 1993 is uitgewerkt; Overwegende dat het, om de regeling van de OAE operationeel te maken, absoluut noodzakelijk is de communicatiemogelijkheden van de hoofdkantoren, de nationale en regionale bureaus en de missies ter plaatse van de OAE te verbeteren; dat de OAE op dit gebied een concreet project heeft gepresenteerd in het kader van een geconsolideerd ontwerp van voorstellen ter versterking van de regeling van de OAE; Overwegende dat dit een proefactie is en dat de Europese Unie na evaluatie ervan de samenwerking met de OAE kan uitbreiden en kan overwegen steun te verlenen aan andere projecten van de OAE, die door de Europese Unie geval per geval zullen worden bekeken, BESLUIT: Artikel 1 1. De Europese Unie steunt de \"Regeling voor preventie, beheer en oplossing van conflicten in Afrika\", die in juni 1993 door de OAE is uitgewerkt om conflictbronnen in een vroeg stadium te kunnen opsporen en snel te kunnen reageren. 2. Teneinde de operationele doeltreffendheid van voornoemde regeling te verbeteren, is de steun van de Europese Unie voor 1997, mede gelet op de vastgestelde gebreken op het gebied van de communicatie in Afrika, erop gericht de communicatiemogelijkheden van de hoofdkantoren, de nationale en regionale bureaus en de missies ter plaatse van de OAE te verbeteren, mede door opleiding op dit gebied te verstrekken. Artikel 2 Bij de uitvoering van dit besluit zal rekening worden gehouden met de noodzaak van een coherente steunverlening aan de OAE door de Europese Unie, de lidstaten en de andere deelnemers aan de conferenties over preventieve diplomatie van Washington (1995), Brussel en Madrid (1996). Artikel 3 1. Ter dekking van de kosten in verband met de levering van apparatuur, inclusief de opleiding van het personeel van de OAE, wordt op de algemene begroting van de Europese Gemeenschappen voor het begrotingsjaar 1997 een bedrag van 860 000 ecu uitgetrokken. 2. De uitgaven die worden gefinancierd met het in lid 1 genoemde bedrag worden beheerd volgens de budgettaire procedures en voorschriften van de Europese Gemeenschap. Artikel 4 Zes maanden na de bekendmaking van dit besluit evalueert de Raad op basis van de gegevens die door de Commissie worden verstrekt, de bij dit besluit uitgevoerde actie. Artikel 5 Dit besluit wordt van kracht op de dag van zijn aanneming. Het wordt bekendgemaakt in het Publicatieblad. Gedaan te Luxemburg, 20 oktober 1997. Voor de Raad De Voorzitter F. BODEN (1) PB L 153 van 11. 6. 1997, blz. 1.",
  "source": "EUR LEX"
}