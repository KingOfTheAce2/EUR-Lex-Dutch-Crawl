{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995D0276:NL:HTML\">",
  "content": "EUR-Lex - 31995D0276 - NL Avis juridique important | 31995D0276 95/276/EG: Beschikking van de Commissie van 13 juli 1995 tot intrekking van de toelating van gewasbeschermingsmiddelen die ferbam of azinfos-ethyl als werkzame stof bevatten Publicatieblad Nr. L 170 van 20/07/1995 blz. 0022 - 0023 BESCHIKKING VAN DE COMMISSIE van 13 juli 1995 tot intrekking van de toelating van  gewasbeschermingsmiddelen die ferbam of azinfos-ethyl als werkzame stof bevatten (95/276/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 3600/92 van de Commissie van 11 december 1992 houdende bepalingen  voor de uitvoering van de eerste fase van het werkprogramma als bedoeld in artikel 8, lid 2, van  Richtlijn 91/414/EEG van de Raad betreffende het op de markt brengen van gewasbeschermingsmiddelen   (1), gewijzigd bij Verordening (EG) nr. 491/95  (2), en met name op artikel 6 lid 5, Overwegende dat Verordening (EG) nr. 933/94 van de Commissie  (3), gewijzigd bij Verordening (EG)  nr. 491/95, de werkzame stoffen van gewasbeschermingsmiddelen heeft vastgesteld en de als  rapporteur optredende Lid-Staten voor de uitvoering van Verordening (EEG) nr. 3600/92 heeft  aangewezen; Overwegende dat ferbam en azinfos-ethyl twee van de 90 in de eerste fase van het in artikel 8, lid  2, van Richtlijn 91/414/EEG van de Raad  (4), bedoelde werkprogramma te behandelen werkzame stoffen  zijn; Overwegende dat voor deze twee stoffen de als rapporteur optredende Lid-Staten de Commissie hebben  medegedeeld dat de betrokken kennisgevers hen duidelijk te kennen hebben gegeven dat zij de  informatie die zij op grond van artikel 6, lid 1, van Verordening (EEG) nr. 3600/92 moeten  verstrekken met het oog op de opneming van een werkzame stof in bijlage I bij Richtlijn 91/414/EEG,  niet zullen toezenden; dat geen verzoek voor het verkrijgen van een langere termijn werd  ingediend; Overwegende dat geen enkele Lid-Staat de Commissie heeft medegedeeld dat hij een van deze stoffen  in bijlage I bij Richtlijn 91/414/EEG opgenomen wenst te zien; Overwegende dat ervan moet worden uitgegaan dat de gegevens die nodig zijn om deze werkzame stof  opnieuw te evalueren, niet zullen worden verstrekt in het kader van dit werkprogramma en deze  stoffen daarom niet kunnen worden geëvalueerd; dat derhalve moet worden besloten de toelating van  gewasbeschermingsmiddelen die deze werkzame stoffen bevatten, in te trekken; Overwegende dat met deze beschikking niet wordt uitgesloten dat ferbam en azinfos-ethyl later  kunnen worden geëvalueerd in het kader van de in artikel 6 van Richtlijn 91/414/EEG vastgestelde  procedure voor nieuwe werkzame stoffen; Overwegende dat de in deze beschikking vervatte maatregelen in overeenstemming zijn met het advies  van het Permanent Planteziektenkundig Comité, HEEFT DE VOLGENDE BESCHIKKING GEGEVEN: Artikel 1 De Lid-Staten zien erop toe dat: 1.  de toelating van gewasbeschermingsmiddelen die ferbam of azinfos-ethyl bevatten binnen zes  maanden na de datum waarop deze beschikking wordt gegeven, wordt ingetrokken; 2.  vanaf de datum waarop deze beschikking wordt gegeven, gewasbeschermingsmiddelen die ferbam of  azinfos-ethyl bevatten niet meer worden toegelaten of de toelating voor dergelijke  gewasbeschermingsmiddelen niet meer wordt vernieuwd op grond van de in artikel 8, lid 2, van  Richtlijn 91/414/EEG vastgestelde afwijkende maatregelen. Artikel 2 Deze beschikking is gericht tot de Lid-Staten. Gedaan te Brussel, 13 juli 1995. Voor de Commissie Ritt BJERREGAARD Lid van de Commissie",
  "source": "EUR LEX"
}