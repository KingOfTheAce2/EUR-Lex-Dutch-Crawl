{
  "url": "http://www.w3.org/1999/xhtml\"><!--",
  "content": "L_2013334NL.01000201.xml 13.12.2013 NL Publicatieblad van de Europese Unie L 334/2 VERORDENING (EU) Nr. 1325/2013 VAN DE RAAD van 9 december 2013 tot wijziging van bijlage I bij Verordening (EEG) nr. 2658/87 met betrekking tot de tarief- en statistieknomenclatuur en het gemeenschappelijk douanetarief DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 31, Gezien het voorstel van de Europese Commissie, Overwegende hetgeen volgt: (1) De markt in de Unie voor reactiemotorbrandstof is sterk afhankelijk van de invoer van reactiemotorbrandstof uit derde landen. (2) Hoewel bilaterale luchtvaartovereenkomsten tussen lidstaten en derde landen doorgaans bepalingen over de vrijstelling van rechten op reactiemotorbrandstof bevatten, moeten gemeenschappelijke regels voor de vrijstelling van rechten op reactiemotorbrandstof worden vastgesteld om in dit verband helderheid en eenduidigheid te garanderen, om rechtszekerheid te bieden voor marktdeelnemers en om elke concurrentieverstoring als gevolg van een verschillende aanpak of regelgeving te voorkomen. (3) Een aanzienlijk deel van de reactiemotorbrandstof die in de Unie wordt ingevoerd, komt uit landen die voor het schema van algemene tariefpreferenties in aanmerking komen of die preferentiële toegang tot de markt van de Unie hebben, en daarmee is de invoer is vrij van rechten. (4) Met de toepassing van tariefpreferenties overeenkomstigVerordening (EU) nr. 978/2012 van het Europees Parlement en de Raad ( 1 ) met ingang van 1 januari 2014 zullen diverse landen, die belangrijke exporteurs van reactiemotorbrandstof zijn, niet langer in aanmerking komen voor die preferentiële toegang tot de markt van de Unie, en zullen sommige andere exporterende landen niet langer in aanmerking komen voor preferentiële toegang voor bepaalde productcategorieën, inclusief brandstof, overeenkomstig Uitvoeringsverordening (EU) nr. 1213/2012 van de Commissie ( 2 ) . (5) De heffing van douanerechten op de reactiemotorbrandstof van die leveranciers zal waarschijnlijk leiden tot een hogere prijs van reactiemotorbrandstof op de markt van de Unie omdat het voor raffinaderijen in de Unie economisch niet haalbaar is hun productie van vliegtuigbrandstof te verhogen tot een niveau van betekenis. (6) Het verdient daarom aanbeveling het autonome douanerecht voor reactiemotorbrandstof te schorsen. De schorsing dient betrekking te hebben op alle producten die zijn ingedeeld onder GN-code 2710 19 21 . Rekening houdend met mogelijke toekomstige veranderingen in de marktsituatie van reactiemotorbrandstof, dient de schorsing binnen vijf jaar op basis van een nadere beoordeling opnieuw te worden bekeken. (7) Bijlage I bij Verordening (EEG) nr. 2658/87 van de Raad ( 3 ) dient derhalve dienovereenkomstig te worden gewijzigd, HEEFT DE VOLGENDE VERORDENING VASTGESTELD: Artikel 1 In bijlage I bij Verordening (EEG) nr. 2658/87 wordt de tekst voor GN-code 2710 19 21  in het tweede deel, afdeling V, hoofdstuk 27, kolom 3, vervangen door: „4,7 ( *1 ) ( *1 ) Autonoom douanerecht: vrij.”.\" Artikel 2 Deze verordening treedt in werking op 1 januari 2014. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 december 2013. Voor de Raad De voorzitter A. PABEDINSKIENĖ ( 1 ) Verordening (EU) nr. 978/2012 van het Europees Parlement en de Raad van 25 oktober 2012 houdende toepassing van een schema van algemene tariefpreferenties en tot intrekking van Verordening (EG) nr. 732/2008 van de Raad ( PB L 303 van 31.10.2012, blz. 1 ). ( 2 ) Uitvoeringsverordening (EU) nr. 1213/2012 van de Commissie van 17 december 2012 tot schorsing van de tariefpreferenties voor bepaalde SAP-begunstigde landen ten aanzien van bepaalde SAP-afdelingen overeenkomstig Verordening (EU) nr. 978/2012 van het Europees Parlement en de Raad houdende toepassing van een schema van algemene tariefpreferenties ( PB L 348 van 18.12.2012, blz. 11 ). ( 3 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ).",
  "source": "EUR LEX"
}