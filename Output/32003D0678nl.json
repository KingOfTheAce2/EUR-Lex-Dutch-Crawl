{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0678:NL:HTML\">",
  "content": "EUR-Lex - 32003D0678 - NL Avis juridique important | 32003D0678 2003/678/EG: Beschikking van de Commissie van 24 september 2003 over een eerste financiële bĳdrage van de Gemeenschap in de subsidiabele kosten voor de uitroeiing van aviaire influenza in Nederland in 2003 (kennisgeving geschied onder nummer C(2003) 3327) Publicatieblad Nr. L 249 van 01/10/2003 blz. 0053 - 0058 Beschikking van de Commissie van 24 september 2003 over een eerste financiële bijdrage van de Gemeenschap in de subsidiabele kosten voor de uitroeiing van aviaire influenza in Nederland in 2003 (kennisgeving geschied onder nummer C(2003) 3327) (Slechts de tekst in de Nederlandse taal is authentiek) (2003/678/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied(1), laatstelijk gewijzigd bij Verordening (EG) nr. 806/2003(2), en met name op artikel 3, lid 3, en artikel 5, lid 3, Overwegend hetgeen volgt: (1) Zoals overeenkomstig Beschikking 90/424/EEG vereist voor de verkrijging van een financiële bijdrage van de Gemeenschap in de kosten van de uitroeiing van aviaire influenza heeft Nederland onmiddellijk na de officiële bevestiging van de aanwezigheid van aviaire influenza in 2003 medegedeeld dat het terstond de bestrijdingsmaatregelen genomen had die bij een uitbraak van deze ziekte van toepassing zijn uit hoofde van Richtlijn 92/40/EEG van de Raad van 19 mei 1992 tot vaststelling van communautaire maatregelen voor de bestrijding van aviaire influenza(3), laatstelijk gewijzigd bij de Akte van Toetreding van Oostenrijk, Finland en Zweden. (2) Het uitbreken van aviaire influenza levert een ernstig gevaar voor de veestapel van de Gemeenschap op. Om verspreiding van deze ziekte te voorkomen en om mee te helpen bij de uitroeiing ervan dient de Gemeenschap dan ook financiële bijstand te verlenen voor de subsidiabele uitgaven die door Nederland gedaan zijn. Overeenkomstig de voorschriften van Beschikking 90/424/EEG is het dan ook op zijn plaats dat de Gemeenschap aan Nederland een financiële bijdrage toekent voor de kosten in verband met de uitbraak van aviaire influenza in 2003. (3) Het is zaak een definitie te geven van de begrippen \"onmiddellijke en passende schadeloosstelling van de veehouders\" en van de kosten in verband met de \"destructie, reiniging, ontsmetting en insectenverdelging\" uit artikel 3, lid 2, van Beschikking 90/424/EEG, alsook van de begrippen \"redelijke uitgaven\" en \"gerechtvaardigde uitgaven\" uit de onderhavige beschikking. (4) Op 23 april 2003 heeft Nederland waardetabellen voor de verschillende soorten pluimvee en eieren ingediend. De aangegeven waarden vormen het uitgangspunt voor de aan de eigenaars te verstrekken vergoedingen. Ze worden regelmatig aan de hand van de prijsontwikkeling in Nederland en de omliggende landen bijgesteld. (5) Overeenkomstig artikel 3, lid 2, van Verordening (EG) nr. 1258/1999 van de Raad van 17 mei 1999 betreffende de financiering van het gemeenschappelijk landbouwbeleid(4) moeten volgens de communautaire voorschriften uitgevoerde veterinaire en fytosanitaire maatregelen gefinancierd worden uit de afdeling Garantie van het Europees Oriëntatie- en Garantiefonds voor de Landbouw. Voor de financiële controle gelden de artikelen 8 en 9 van Verordening (EG) nr. 1258/1999. (6) In het licht van de begrotingssituatie die in dit stadium van het boekjaar 2003 bij het noodfonds heerst en de onzekerheid over het uiteindelijk uit te keren vergoedingsbedrag in verband met de uitbraak van de ziekte moet de financiële bijdrage in dit stadium beperkt blijven tot een voorschot van 50 % van de subsidiabele kosten die in maart en april 2003 in verband met de verplichte slachting van de dieren en de verplichte vernietiging van de eieren ontstaan zijn. (7) De financiële bijdrage van de Gemeenschap wordt slechts verleend voorzover de voorgenomen maatregelen efficiënt uitgevoerd zijn en de bevoegde autoriteiten binnen de in deze beschikking gestelde termijn alle nodige inlichtingen verstrekken. (8) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Betaling van een financiële bijdrage van de Gemeenschap aan Nederland Nederland kan een financiële bijdrage van de Gemeenschap verkrijgen ten hoogte van 50 % van de subsidiabele uitgaven in verband met: a) de onmiddellijke en passende schadeloosstelling van de veehouders die in het kader van de uitroeiingsmaatregelen van aviaire influenza in 2003 overeenkomstig artikel 5 van Richtlijn 92/40/EEG en artikel 10 van Richtlijn 90/425/EEG van de Raad(5) tot slachting van hun dieren en tot vernietiging van de eieren verplicht waren, zoals bepaald in artikel 3, lid 2, eerste en zevende streepje, van Beschikking 90/424/EEG en de onderhavige beschikking; b) de kosten voor de vernietiging van de karkassen, eieren, besmet diervoeder en besmette uitrusting, alsook voor de reiniging, ontsmetting en insectenverdeling op de bedrijven en van de uitrusting, zoals bepaald in artikel 3, lid 2, eerste, tweede en derde streepje, van Beschikking 90/424/EEG en de onderhavige beschikking. Artikel 2 Definities In deze beschikking wordt verstaan onder: a) \"onmiddellijke en passende schadeloosstelling\": uitbetaling binnen 90 dagen - na de slachting van de dieren van de vergoeding overeenkomstig de marktwaarde als bedoeld in artikel 3, lid 1, - na de vernietiging van de eieren van de vergoeding overeenkomstig de marktwaarde als bedoeld in artikel 3, lid 1; b) \"redelijke uitgaven\": uitgaven voor de aankoop van materiaal of diensten tegen proportionele prijzen ten opzichte van de marktprijzen vóór de uitbraak van aviaire influenza; c) \"gerechtvaardigde uitgaven\": uitgaven voor de aankoop van materiaal of diensten als bedoeld in artikel 1, onder a), waarvan de aard en het directe verband met de verplichte slachting van de dieren of de vernietiging van de eieren is aangetoond. Artikel 3 Subsidiabele uitgaven waarvoor de financiële bijdrage van de Gemeenschap bestemd is 1. Het maximum aan subsidiabele uitgaven voor de schadeloosstelling van de eigenaars van de dieren en eieren wordt bepaald aan de hand van de naar leeftijdsklasse uitgesplitste cijfers over de marktwaarde van de verschillende soorten pluimvee en eieren, die Nederland in de op 23 april 2003 voorgelegde tabellen aangegeven heeft. Indien de daadwerkelijk door Nederland uitbetaalde vergoedingen zich beperken tot een bepaald onderdeel van de cijfers over de marktwaarde, worden de subsidiabele uitgaven voor de schadeloosstelling evenwel berekend aan de hand van dat onderdeel. 2. Om rekening te houden met de ontwikkelingen in de desbetreffende prijsindexcijfers voor pluimvee en eieren in Nederland en de omliggende landen kan op een met passende bewijsstukken onderbouwd verzoek van de zijde van de Nederlandse autoriteiten, overeenkomstig de procedure uit artikel 41 van Beschikking 90/424/EEG, besloten worden tot aanpassingen bij de berekening van de subsidiabele uitgaven. 3. Indien Nederland de vergoedingen uit hoofde van artikel 1, onder a), uitbetaald heeft na afloop van de termijn van 90 dagen die in artikel 2, onder a), vastgelegd is, worden de subsidiabele bedragen wegens uitbetaling na afloop van de vastgestelde termijn gekort met: - 25 % in het geval van uitbetalingen die 91 tot 105 dagen na het slachten van de dieren of het vernietigen van de eieren gedaan zijn; - 50 % in het geval van uitbetalingen die 106 tot 120 dagen na het slachten van de dieren of het vernietigen van de eieren gedaan zijn; - 75 % in het geval van uitbetalingen die 121 tot 135 dagen na het slachten van de dieren of het vernietigen van de eieren gedaan zijn; - 100 % in het geval van uitbetalingen die 136 dagen na het slachten van de dieren of het vernietigen van de eieren gedaan zijn. Indien zich bij de uitvoering van bepaalde maatregelen uitzonderlijke omstandigheden hebben voorgedaan of indien Nederland goed onderbouwde bewijsstukken voor de vertraging voorlegt, zal de Commissie evenwel een ander tijdschema hanteren en/of lagere kortingspercentages of helemaal geen kortingspercentage toepassen. 4. De in artikel 1, onder b), vermelde kosten komen alleen voor een financiële bijdrage in aanmerking als het om de kosten gaat die in bijlage III beschreven staan. 5. Bij de berekening van de financiële bijdrage van de Gemeenschap wordt geen rekening gehouden met: a) de belasting over de toegevoegde waarde, b) salarissen van overheidspersoneel, c) inzet van materiaal van de overheid, met uitzondering van verbruiksgoederen. Artikel 4 Betalingsvoorwaarden en bewijsstukken 1. Op voorbehoud van de resultaten van de eventueel uit te voeren controles uit artikel 5 wordt aan de hand van de door Nederland ingediende bewijsstukken ten aanzien van de onmiddellijke en passende schadeloosstelling van de veehouders voor de verplichte slachting van de dieren en de vernietiging van de eieren, die in het verlengde van artikel 5 van Richtlijn 92/40/EEG en artikel 10 van Richtlijn 90/425/EEG in maart en april 2003 hebben plaatsgevonden, een voorschot van 10000000 EUR betaald. 2. Het saldo van de financiële bijdrage van de Gemeenschap wordt volgens de procedure uit artikel 41 van Beschikking 90/424/EEG bepaald aan de hand van: a) een betalingsverzoek dat overeenkomstig bijlage IA, IB en II binnen de in lid 3 vermelde termijn ingediend is; b) uitvoerige bewijsstukken ter staving van de vermelde bedragen in het onder a) bedoelde betalingsverzoek; c) de resultaten van de eventueel door de Commissie verrichte controles ter plaatse als bedoeld in artikel 5. De onder b) bedoelde bewijsstukken en alle relevante commerciële gegevens worden de Commissie beschikbaar gesteld voor de controles ter plaatse. 3. Het in lid 2, onder a), vermelde betalingsverzoek dient ingediend te worden in elektronische vorm: - conform bijlage IA en bijlage IB binnen 60 kalenderdagen na de uitvoering van de voorgeschreven maatregelen uit Beschikking 2003/428/EG van de Commissie(6); - conform bijlage II binnen zes maanden na de vermelde datum bij het eerste streepje. Bij niet-naleving van deze termijnen wordt de financiële bijdrage van de Gemeenschap per maand vertraging met 25 % verlaagd. Indien Nederland een met redenen omkleed verzoek indient, kan de bij het tweede streepje vermelde termijn van zes maanden evenwel door de Commissie verlengd worden. Artikel 5 Controles ter plaatse door de Commissie De Commissie kan, in samenwerking met de bevoegde nationale autoriteiten, controles ter plaatse uitvoeren om toe te zien op de uitroeiingsmaatregelen voor aviaire influenza en de kosten die in dit verband ontstaan zijn. Artikel 6 Adressaat Deze beschikking is gericht tot het Koninkrijk der Nederlanden. Gedaan te Brussel, 24 september 2003. Voor de Commissie David Byrne Lid van de Commissie (1) PB L 224 van 18.8.1990, blz. 19. (2) PB L 122 van 16.5.2003, blz. 1. (3) PB L 167 van 22.6.1992, blz. 1. (4) PB L 160 van 26.6.1999, blz. 103. (5) PB L 224 van 18.8.1990, blz. 29. (6) PB L 144 van 12.6.2003, blz. 15. BIJLAGE I A >PIC FILE= \"L_2003249NL.005602.TIF\"> BIJLAGE I B >PIC FILE= \"L_2003249NL.005604.TIF\"> BIJLAGE II >PIC FILE= \"L_2003249NL.005702.TIF\"> BIJLAGE III Subsidiabele kosten als bedoeld in artikel 3, lid 5 1. Kosten in verband met het slachten van de dieren: a) salarissen en vergoedingen voor het slachtpersoneel; b) gebruikte verbruiksgoederen en specifieke apparatuur voor het slachten; c) gebruikt materiaal voor het vervoer van de dieren naar de slachtplaats. 2. Kosten in verband met het vernietigen van de karkassen: a) destructie: vervoer van de karkassen naar de opslagplaats en naar het destructiebedrijf, opslag van de karkassen, behandeling van de karkassen in het destructiebedrijf en vernietiging van het meel; b) begraving: speciaal ingezet personeel, speciaal voor het vervoer en het begraven van de karkassen gehuurd materiaal en gebruikte producten voor de ontsmetting van de plaats van begraving; c) verbranding: speciaal ingezet personeel, brandstoffen of andere materialen, speciaal voor het vervoer van de karkassen gehuurd materiaal en gebruikte producten voor de ontsmetting van de plaats van verbranding. 3. Kosten in verband met het vernietigen van de eieren: salarissen en vergoedingen voor speciaal ingezet personeel, brandstoffen of ander gebruikt materiaal, speciaal gehuurd materiaal voor het vervoer van de eieren en gebruikte producten voor de ontsmetting van de plaats van vernietiging. 4. Kosten in verband met de reiniging, ontsmetting en insectenverdelging op de bedrijven: a) gebruikte producten voor reiniging, ontsmetting en insectenverdelging; b) salarissen en vergoedingen voor speciaal ingezet personeel. 5. Kosten in verband met het vernietigen van besmet diervoeder: a) vergoeding voor het diervoeder tegen aankoopprijs; b) speciaal gehuurd materiaal voor het vervoeren en vernietigen van het diervoeder. 6. Kosten in verband met de vergoeding van besmette uitrusting tegen de marktwaarde en van de vernietiging van dergelijke uitrusting. Kosten in verband met de vergoeding van de wederopbouw of nieuwbouw van landbouwbedrijfsgebouwen zijn niet subsidiabel.",
  "source": "EUR LEX"
}