{
  "url": "http://www.w3.org/1999/xhtml\">",
  "content": "C_2010358NL.01002301.xml 31.12.2010 NL Publicatieblad van de Europese Unie C 358/23 BESLUIT VAN DE COMMISSIE van 22 december 2010 tot wijziging van Besluit 2009/964/EU tot vaststelling van het werkprogramma voor 2010 voor de uitvoering van het tweede communautaire actieprogramma op het gebied van gezondheid (2008-2013), en tot vaststelling van de selectie-, toekennings- en andere criteria voor de financiering van de acties van dit programma en de communautaire bijdrage aan de Kaderovereenkomst van de WHO voor de bestrijding van tabaksgebruik 2010/C 358/04 DE EUROPESE COMMISSIE, Gezien het Verdrag betreffende de Europese Unie en het Verdrag betreffende de werking van de Europese Unie, Gezien Besluit nr. 1350/2007/EG van het Europees Parlement en de Raad van 23 oktober 2007 tot vaststelling van een tweede communautair actieprogramma op het gebied van gezondheid (2008-2013) ( 1 ) , en met name artikel 8, lid 1, Gezien Besluit 2004/858/EG van de Commissie van 15 december 2004 tot oprichting van een uitvoerend agentschap, genaamd het „Agentschap voor het volksgezondheidsprogramma”, voor het beheer van de communautaire maatregelen op het gebied van de volksgezondheid overeenkomstig Verordening (EG) nr. 58/2003 van de Raad ( 2 ) , en met name artikel 6, Overwegende hetgeen volgt: (1) Besluit 2009/964/EU van de Commissie ( 3 ) is op 18 december 2009 goedgekeurd. (2) Een aantal aanvankelijk geplande aanbestedingen heeft geen succes geoogst en zal in 2010 niet worden uitgevoerd. Daarom moet een deel van de aanvankelijk voor aanbestedingen toegewezen begroting nu beschikbaar zijn voor andere acties. (3) De twee conferenties van het voorzitterschap die in het kader van het werkprogramma voor 2010 moeten worden medegefinancierd, zullen in de tweede helft van 2010, respectievelijk in de eerste helft van 2011 worden georganiseerd. (4) Eén aanvankelijk in het kader van het werkprogramma voor 2010 geplande directe subsidieovereenkomst met internationale organisaties zal niet worden gesloten en de geraamde bedragen voor andere dergelijke overeenkomsten zullen worden verlaagd. Daarom moet een deel van de aanvankelijk voor directe subsidieovereenkomsten toegewezen begroting nu beschikbaar zijn voor andere acties. (5) Eén opdracht via een administratieve overeenkomst met het Gemeenschappelijk Centrum voor onderzoek in het kader van het financieringsmechanisme „Andere activiteiten” zal niet worden uitgevoerd. Daarom moet een deel van de begroting die aanvankelijk voor administratieve overeenkomsten met het Gemeenschappelijk Centrum voor onderzoek in het kader van dat financieringsmechanisme was toegewezen, nu beschikbaar zijn voor andere acties. (6) De verdeling van de begroting over de verschillende, in punt 2 van bijlage I bij Besluit 2009/964/EU van de Commissie aangegeven financieringsmechanismen moet worden gewijzigd om een groter aantal gezamenlijke acties en projecten te kunnen financieren. (7) De wijzigingen in de aanvankelijk voor de verschillende financieringsmechanismen toegewezen begroting bedragen meer dan de in artikel 1, lid 2, van Besluit 2009/964/EU van de Commissie aangegeven 20 % en vormen derhalve een substantiële wijziging van het reeds goedgekeurde financieringsbesluit dat op zijn beurt moet worden gewijzigd. (8) Besluit 2009/964/EU van de Commissie moet daarom dienovereenkomstig worden gewijzigd. (9) De in dit besluit vervatte maatregelen zijn in overeenstemming met het advies van het in artikel 10 van Besluit nr. 1350/2007/EG bedoelde comité, HEEFT HET VOLGENDE BESLUIT VASTGESTELD: Enig artikel Bijlage I bij Besluit 2009/964/EU wordt als volgt gewijzigd: 1) In punt 2.1. Oproep tot het indienen van voorstellen voor projecten , komt de tweede zin van de eerste alinea als volgt te luiden: „Het totale indicatieve bedrag voor de oproep tot het indienen van voorstellen voor projecten wordt geraamd op 16 300 000 EUR (circa 34,7 % van de operationele begroting).”. 2) In punt 2.2. Aanbestedingen , komt de eerste zin van de tweede alinea als volgt te luiden: „Het totale indicatieve bedrag voor aanbestedingen wordt geraamd op 7 864 640 EUR (circa 16,7 % van de operationele begroting).”. 3) In punt 2.3. Gezamenlijke acties , komt de tweede zin van de eerste alinea als volgt te luiden: „Het totale indicatieve bedrag voor de oproep tot het indienen van voorstellen voor gezamenlijke acties wordt geraamd op 16 000 000 EUR (circa 34,1 % van de operationele begroting).”. 4) In punt 2.5. Conferenties op het gebied van volksgezondheid en risicobeoordeling , komt de tweede zin van de eerste alinea als volgt te luiden: „Het totale indicatieve bedrag voor de oproep tot het indienen van voorstellen voor conferenties wordt geraamd op 850 000 EUR (circa 1,8 % van de operationele begroting): 200 000 EUR voor door het voorzitterschap van de Europese Unie georganiseerde conferenties en 650 000 EUR voor andere conferenties.”. 5) Punt 2.5.1. Door het voorzitterschap van de Europese Unie georganiseerde conferenties wordt als volgt gewijzigd: a) de eerste alinea komt als volgt te luiden: „Twee door het voorzitterschap van de Europese Unie georganiseerde conferenties, de ene voor het voorzitterschap in de tweede helft van 2010 en de andere voor het voorzitterschap in de eerste helft van 2011, komen voor een maximumbedrag van telkens 100 000 EUR in aanmerking voor medefinanciering door de Europese Unie op grond van een maximaal medefinancieringspercentage van 50 % van de totale subsidiabele kosten.”; b) de vijfde alinea komt als volgt te luiden: „De conferenties van het voorzitterschap die in het kader van het werkprogramma voor 2010 moeten worden medegefinancierd, zijn: een conferentie van het voorzitterschap over chronische ziekten die in oktober 2010 onder het Belgische voorzitterschap zal worden gehouden, en een conferentie van het voorzitterschap over actie op het gebied van preventie die in mei 2011 onder het Hongaarse voorzitterschap zal worden gehouden.”. 6) In punt 2.6. Samenwerking met internationale organisaties , komt de tweede zin van de eerste alinea als volgt te luiden: „Het totale indicatieve bedrag wordt geraamd op 2 600 000 EUR (circa 5,5 % van de operationele begroting).”. 7) In punt 2.8. Andere activiteiten , komt de vierde zin van de tweede alinea als volgt te luiden: „Een totaal bedrag van 1 100 000 EUR (circa 2,3 % van de operationele begroting) zal daarvoor worden bestemd.”. 8) Punt 3.2.1.1. Ontwikkelen van de preventie en de bestrijding van bestaande of opkomende overdraagbare ziekten wordt als volgt gewijzigd: a) de eerste alinea wordt geschrapt; b) het volgende derde streepje wordt geschrapt: „— Ontwikkeling, uitvoering en analyse van de resultaten van een onderzoek naar de aanpak van tuberculose en de dienstverlening in het gezondheidsstelsel op het niveau van de lidstaten. Het doel van het onderzoek is het mogelijk maken van een beschrijvende analyse van de verschillende modellen in de context van de programmaprestaties. Een gedetailleerde beschrijving van de modellen voor de verlening van diensten in verband met tuberculose zou een meer doelmatige aanpak van de beoordeling van de toewijzing en de besteding van de middelen voor de bestrijding van tuberculose door de lidstaten mogelijk maken. (Aanbesteding)”. 9) Punt 3.2.1.2. Verbeteren van de paraatheid voor en de reactie op gezondheidscrises, waaronder klimaatverandering, kwesties in verband met grieppandemie en interregionale samenwerking wordt als volgt gewijzigd: a) het volgende eerste streepje wordt geschrapt: „— De beoogde activiteiten omvatten: identificatie en uitwisseling van beste praktijken, opstelling van documenten, scholing, kwesties in verband met de media en de communicatie met het grote publiek en gezondheidswerkers, verdere ontwikkeling met modelleringsprojecten en technieken voor planning bij gezondheidscrises, referentierichtsnoeren voor crisisbeheer, opleiding van personeel en ondersteunend personeel om het hoofd te kunnen bieden aan onverwachte situaties, opleidingscurricula (aard van de opleiding, doel, inhoud), verspreiding van sleutelacties uit het programma van het gezondheidsbeveiligingscomité en het initiatief voor wereldwijde bescherming van de gezondheid (GHSI), evaluatie van de logistieke aspecten van het beheer van een crisissituatie, inclusief kwesties in verband met de continuïteit van de activiteiten, rekening houdend met de internationale dimensie van de evenementen. (Aanbesteding)”; b) het volgende vijfde streepje wordt geschrapt: „— Onderzoek naar de bestaande wetgeving in de lidstaten inzake de verzameling van persoonsgegevens, met name in noodsituaties op het gebied van de volksgezondheid. Het doel is de aanpak van de kwestie van de gegevensbescherming in dergelijke omstandigheden. De resultaten moeten bijdragen tot de verbetering van de coördinatie van de contacttraceeractiviteiten voor de beheersing van een bedreiging. (Aanbesteding)”. 10) Punt 3.2.1.3. Versterken van de bestaande reactiecapaciteit tegen bedreigingen met biologische, chemische en radiologische agentia, alsook de opkomende milieulast van ziekten wordt als volgt gewijzigd: a) het volgende eerste streepje wordt geschrapt: „— Onderzoek en audit van de „nationale referentielaboratoria” voor chemicaliën en radioactieve stoffen, inclusief een workshop over gedeelde bekwaamheden en capaciteiten. Het doel van het onderzoek is het bekijken van de noodzaak van een EU- referentielaboratoriumproject door het verstrekken van een analytisch overzicht van de huidige situatie van de referentielaboratoria in de verschillende lidstaten en door het gedetailleerd bestuderen van het relevante bewijsmateriaal ter staving van de potentiële voor- en nadelen van de oprichting van een EU-referentienetwerk. Het moet aandacht besteden aan de minimale bestanddelen van een EU-referentielaboratoriumsysteem, inclusief kritieke elementen voor de ontwikkeling daarvan, en de nationale en internationale netwerking als voorwaarde voor het ondernemen van doeltreffende actie bij uitbraakonderzoeken en reacties. (Aanbesteding)”; b) het volgende vierde streepje wordt geschrapt: „— Ondersteuning van de prioriteiten van het gezondheidsbeveiligingscomité voor 2010, waaronder de activiteiten van de secties en werkgroepen van het comité. (Aanbesteding)”. 11) In punt 3.2.2.1. Ontwikkelen van de preventie op het gebied van de patiëntenveiligheid , wordt het volgende eerste streepje geschrapt: „— Conferentie over de uitwisseling van beste praktijken en instrumenten op het gebied van patiëntenveiligheid. Het doel is de presentatie van de eerste resultaten van de in het kader van de oproep tot het indienen van voorstellen (2009) voor projecten van het tweede gezondheidsprogramma ontwikkelde activiteiten en instrumenten en de vaststelling van een strategie voor de verspreiding en het gebruik daarvan. Aan de conferentie zullen vertegenwoordigers van de volksgezondheidsautoriteiten, gezondheidswerkers, vertegenwoordigers van het bedrijfsleven en deskundigen op het gebied van de risicobeoordeling deelnemen. De resultaten van de conferentie zullen het ook mogelijk maken dat het beleid inzake patiëntenveiligheid op nationaal en Europees niveau en het beleid op het gebied van de gezondheidszorg op elkaar worden afgestemd en dat de uitwisselings- en opleidingsmogelijkheden voor gezondheidswerkers, met name in grensoverschrijdende regio’s, worden verbeterd. (Aanbesteding)”. 12) Punt 3.2.2.2. Wetenschappelijk advies en risicobeoordeling wordt als volgt gewijzigd: a) het volgende derde streepje wordt geschrapt: „— Dialoog over risicobeoordeling via een analyse van de vooruitzichten inzake nanotechnologieën. Het doel is de identificatie en bespreking van risicobeoordelingskwesties die naar voren komen met de invoering van nanotechnologieën van de tweede en de derde generatie. (Administratieve overeenkomst met GCO)”; b) het volgende achtste streepje wordt geschrapt: „— Samenwerking op het gebied van de risicobeoordeling via workshops over specifieke of algemene thema’s in verband met de risicobeoordeling en de werkzaamheden van de wetenschappelijke comités van de Commissie voor niet-levensmiddelen ter bevordering van de dialoog tussen deskundigen. (Aanbesteding)”; c) het volgende elfde streepje wordt geschrapt: „— Risicocommunicatie via de ontwikkeling van een professionele communicatiestrategie, bv. door de organisatie van een kleine workshop met journalisten die schrijven over wetenschappelijke onderwerpen. (Aanbesteding)”; d) het volgende twaalfde streepje wordt geschrapt: „— Beoordeling van de huidige middelen en behoeften. Het doel is te zorgen voor het goed functioneren van de wetenschappelijke comités (vergelijkende analyse van EU-agentschappen met vergelijkbare rol). (Aanbesteding)”. 13) Punt 3.3.1.1. Bevordering van de Health in All Policies-aanpak wordt geschrapt. 14) Punt 3.3.2.4. Seksuele gezondheid en hiv-aids wordt als volgt gewijzigd: a) het volgende eerste streepje wordt geschrapt: „— Enquête naar de kennis van jongeren (12-17) over seksuele en reproductieve gezondheid in alle lidstaten van de Europese Unie. Het doel is de verbetering van de kennisbasis voor discussie over het voeren van passende actie op Europees niveau in verband met de seksuele gezondheid van jongeren. (Aanbesteding)”; b) het volgende derde streepje wordt geschrapt: „— Identificatie van door marketingdeskundigen gebruikte methoden om jongeren te bereiken en te beoordelen of en hoe deze methoden kunnen worden toegepast om met jongeren over seksuele gezondheid te communiceren. Het doel is de discussie over seksuele gezondheid op EU-niveau te ondersteunen/bevorderen voor de verdere ontwikkeling van het EU-beleid. (Aanbesteding)”. 15) In punt 3.3.2.6. Preventie van verslaving , wordt het volgende achtste streepje geschrapt: „— Verlening van technische steun aan de Commissie voor de opstelling van een voortgangsverslag over de aanbeveling van de Raad van 18 juni 2003. Deze actie is opgenomen in het EU-actieplan inzake drugs 2009-2012 (actie 23). Het doel is de beoordeling van het effect van de verbeteringsmaatregelen van de schadebeperkingsdiensten, gebaseerd op het eerste verslag dat in 2007 is goedgekeurd, waarbij volledig gebruik wordt gemaakt van activiteiten die hun doeltreffendheid hebben bewezen, met name in gevangenis- en reïntegratiediensten, voor mensen die na de vrijlating uit de gevangenis nazorg ondergaan. Dit zal de Gemeenschap in staat stellen om tezamen met de lidstaten na te gaan of er behoefte bestaat aan verdere aanbevelingen. (Aanbesteding)”. 16) In punt 3.3.2.7. Preventie van ernstige en chronische ziekten en zeldzame ziekten , wordt het volgende tweede streepje geschrapt: „— Technische, wetenschappelijke en administratieve ondersteuning van het Europees partnerschap voor kankerbestrijding. De mededeling inzake kankerbestrijding: een Europees partnerschap identificeert specifieke acties op vier gebieden: preventie en gezondheidsbevordering, gezondheidszorg, kankeronderzoek, en informatie en gegevens. Het partnerschap zal verdere acties identificeren die moeten worden uitgevoerd om de in de mededeling vastgestelde doelstellingen te bereiken, waarbij het algemene doel de vermindering van de last van de ziekte in de Europese Unie is. Het doel van dit contract is de verlening van technische ondersteuning en advies voor het Europees partnerschap. (Aanbesteding)”. 17) In punt 3.4.1. Uitwisselen van kennis en beste praktijken , wordt het volgende tweede streepje geschrapt: „— Beleidsdialogen over fundamentele waarden en vaststelling en handhaving van de patiëntenrechten in geheel Europa. Het doel is tezamen met de lidstaten en de belanghebbenden op EU-niveau te beoordelen hoe patiëntenrechten worden ontwikkeld en gehandhaafd. De resultaten hiervan zullen dienen als basis voor discussie over de huidige en toekomstige initiatieven van de Commissie in verband met deze kwestie. Deze beleidsdialogen, waarbij een breed scala van gezondheidsbeleidsactoren moet worden betrokken, moeten waardevolle resultaten voor de toekomstige werkzaamheden op EU-niveau opleveren. De Europese Waarnemingspost voor gezondheidszorgstelsels en -beleid biedt de nodige expertise, menselijke hulpbronnen en de relevante contacten om het beoogde spectrum te bestrijken, de doelgroep te bereiken en de gewenste resultaten af te leveren. (Directe subsidieovereenkomst met de Europese Waarnemingspost voor gezondheidszorgstelsels en -beleid)”. Gedaan te Brussel, 22 december 2010. Voor de Commissie John DALLI Lid van de Commissie ( 1 ) PB L 301 van 20.11.2007, blz. 3 . ( 2 ) PB L 369 van 16.12.2004, blz. 73 . ( 3 ) PB L 340 van 22.12.2009, blz. 1 .",
  "source": "EUR LEX"
}