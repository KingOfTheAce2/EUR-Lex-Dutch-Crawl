{
  "url": "http://www.w3.org/1999/xhtml\">",
  "content": "L_2011063NL.01002101.xml 10.3.2011 NL Publicatieblad van de Europese Unie L 63/21 BESLUIT VAN DE COMMISSIE van 9 maart 2011 tot beëindiging van de antidumpingprocedure betreffende de invoer van bepaalde roestvrijstalen staven van oorsprong uit India (2011/154/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1225/2009 van de Raad van 30 november 2009 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) („de basisverordening”), en met name artikel 9, Na raadpleging van het Raadgevend Comité, Overwegende hetgeen volgt: A. PROCEDURE (1) Op 15 februari 2010 heeft de Commissie („de Commissie”) een klacht ontvangen over schade veroorzakende dumping van bepaalde roestvrijstalen staven van oorsprong uit India. (2) De klacht werd overeenkomstig artikel 4, lid 1, en artikel 5, lid 4, van de basisverordening ingediend door de European Federation of Iron and Steel Industries („Eurofer”) namens producenten die een groot deel, in dit geval meer dan 25 %, van de totale productie van bepaalde roestvrijstalen staven in de Unie voor hun rekening nemen. (3) De klacht bevatte voorlopig bewijsmateriaal inzake dumping en de daaruit voortvloeiende aanmerkelijke schade dat toereikend werd geacht om tot de inleiding van een antidumpingprocedure over te gaan. (4) Na raadpleging van het Raadgevend Comité heeft de Commissie bij een in het Publicatieblad van de Europese Unie ( 2 ) bekendgemaakt bericht dienovereenkomstig een antidumpingprocedure ingeleid betreffende de invoer in de Unie van bepaalde roestvrijstalen staven, momenteel ingedeeld onder de GN-codes 7222 20 21, 7222 20 29, 7222 20 31, 7222 20 39, 7222 20 81 en 7222 20 89 en van oorsprong uit India. (5) Op dezelfde dag heeft de Commissie een antisubsidieprocedure ingeleid betreffende de invoer in de Unie van bepaalde roestvrijstalen staven van oorsprong uit India ( 3 ) . (6) De Commissie heeft vragenlijsten toegestuurd aan de bedrijfstak van de Unie en aan alle bekende verenigingen van producenten in de Unie, aan de exporteurs/producenten in het betrokken land, aan alle verenigingen van exporteurs/producenten, aan de importeurs, aan alle bekende verenigingen van importeurs, en aan de autoriteiten van het betrokken land. Belanghebbenden werden in de gelegenheid gesteld om binnen de in het bericht van inleiding vermelde termijn hun standpunt schriftelijk kenbaar te maken en een verzoek om te worden gehoord in te dienen. B. INTREKKING VAN DE KLACHT EN BEËINDIGING VAN DE PROCEDURE (7) Eurofer heeft in een brief van 23 november 2010 aan de Commissie de klacht met betrekking tot de antidumpingprocedure officieel ingetrokken. (8) Overeenkomstig artikel 9, lid 1, van de basisverordening kan de procedure worden beëindigd wanneer de klacht wordt ingetrokken, tenzij dit strijdig is met het belang van de Unie. (9) De Commissie was van oordeel dat de procedure moest worden beëindigd, aangezien uit het onderzoek niet is gebleken dat de beëindiging van de procedure tegen het belang van de Unie indruist. De belanghebbenden zijn hiervan in kennis gesteld en zij hebben de gelegenheid gekregen opmerkingen te maken. Er werden geen opmerkingen ontvangen dat de beëindiging van de procedure tegen het belang van de Unie zou indruisen. (10) De Commissie concludeert bijgevolg dat de antidumpingprocedure betreffende de invoer in de Unie van bepaalde roestvrijstalen staven van oorsprong uit India moet worden beëindigd, HEEFT HET VOLGENDE BESLUIT VASTGESTELD: Artikel 1 De antidumpingprocedure betreffende de invoer van bepaalde roestvrijstalen staven, momenteel ingedeeld onder de GN-codes 7222 20 21, 7222 20 29, 7222 20 31, 7222 20 39, 7222 20 81 en 7222 20 89 en van oorsprong uit India, wordt beëindigd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 9 maart 2011. Voor de Commissie De voorzitter José Manuel BARROSO ( 1 ) PB L 343 van 22.12.2009, blz. 51 . ( 2 ) PB C 87 A van 1.4.2010, blz. 1 . ( 3 ) PB C 87 van 1.4.2010, blz. 17 .",
  "source": "EUR LEX"
}