{
  "url": "http://www.w3.org/1999/xhtml\">",
  "content": "L_2023198NL.01002701.xml 8.8.2023 NL Publicatieblad van de Europese Unie L 198/27 GEDELEGEERDE VERORDENING (EU) 2023/1609 VAN DE COMMISSIE van 1 juni 2023 tot rectificatie van Gedelegeerde Verordening (EU) 2017/118 tot vaststelling van visserijgerelateerde instandhoudingsmaatregelen ter bescherming van het mariene milieu in de Noordzee DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1380/2013 van het Europees Parlement en de Raad van 11 december 2013 inzake het gemeenschappelijk visserijbeleid, tot wijziging van Verordeningen (EG) nr. 1954/2003 en (EG) nr. 1224/2009 van de Raad en tot intrekking van Verordeningen (EG) nr. 2371/2002 en (EG) nr. 639/2004 van de Raad en Besluit 2004/585/EG van de Raad ( 1 ) , en met name artikel 11, lid 2, Overwegende hetgeen volgt: (1) Bij Gedelegeerde Verordening (EU) 2017/118 van de Commissie ( 2 ) zijn instandhoudingsmaatregelen ter bescherming van het mariene milieu in bepaalde gebieden van de Noordzee vastgesteld. Die verordening is laatstelijk gewijzigd bij Gedelegeerde Verordening (EU) 2023/340 van de Commissie ( 3 ) . (2) Duitsland heeft de Commissie op 22 februari 2023 in kennis gesteld van een fout in Gedelegeerde Verordening (EU) 2023/340. Het betreft de niet-omzetting van een zin van de gezamenlijke aanbeveling in Gedelegeerde Verordening (EU) 2023/340, namelijk het feit dat de visserijgerelateerde instandhoudingsmaatregelen in het centrale en oostelijke deel van het Sylter Aussenriff [gebied 1(10)] op 1 mei 2023 van kracht moeten worden. (3) Op 28 februari 2023 heeft Duitsland de Commissie in kennis gesteld van extra technische fouten in de bijlage bij Gedelegeerde Verordening (EU) 2023/340, wat betreft de benaming van de Nederlandse exclusieve economische zone en de geografische coördinaten van de zeewaartse scheidingslijn tussen de Duitse en de Nederlandse exclusieve economische zone. (4) Daarom moeten artikel 3, lid 1, van Gedelegeerde Verordening (EU) 2017/118 en de bijlagen I en VI bij die verordening dienovereenkomstig worden gerectificeerd. (5) Aangezien de correcties waarin deze handeling voorziet, rechtstreekse gevolgen hebben voor de visserijactiviteiten in de gebieden die onder de visserijgerelateerde instandhoudingsmaatregelen vallen, moet deze verordening onmiddellijk na de bekendmaking ervan in werking treden, HEEFT DE VOLGENDE VERORDENING VASTGESTELD: Artikel 1 Gedelegeerde Verordening (EU) 2017/118 wordt als volgt gerectificeerd: 1) In artikel 3, lid 1, wordt het volgende punt d toegevoegd: “d) in gebied 1(10) worden de visserijgerelateerde instandhoudingsmaatregelen van kracht op 1 mei 2023.”. 2) De bijlagen I en VI worden gerectificeerd overeenkomstig de bijlage bij deze verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 1 juni 2023. Voor de Commissie De voorzitter Ursula VON DER LEYEN ( 1 ) PB L 354 van 28.12.2013, blz. 22 . ( 2 ) Gedelegeerde Verordening (EU) 2017/118 van de Commissie van 5 september 2016 tot vaststelling van visserijgerelateerde instandhoudingsmaatregelen ter bescherming van het mariene milieu in de Noordzee ( PB L 19 van 25.1.2017, blz. 10 ). ( 3 ) Gedelegeerde Verordening (EU) 2023/340 van de Commissie van 8 december 2022 tot wijziging van Gedelegeerde Verordening (EU) 2017/118 wat betreft instandhoudingsmaatregelen op het Sylter Aussenriff, de Borkum-Riffgrund, de Doggerbank en de Östliche Deutsche Bucht, en op de Klaverbank, het Friese Front en de Centrale Oestergronden ( PB L 48 van 16.2.2023, blz. 18 ). BIJLAGE De bijlagen I en VI bij Gedelegeerde Verordening (EU) 2017/118 worden als volgt gewijzigd: 1) In bijlage I wordt punt c) van de vermelding voor gebied 1(11) vervangen door: “c) de zeewaartse scheidingslijn tussen de Duitse en de Nederlandse exclusieve economische zone van 53,724495° N.B. 6,345843° O.L. tot 54,016833° N.B. 6,095963° O.L.”. 2) In bijlage VI wordt punt c) van de vermelding voor gebied 4(3), “Beheerszone A op de Borkum-Riffgrund”, vervangen door: “c) de zeewaartse scheidingslijn tussen de Duitse en de Nederlandse exclusieve economische zone van 53,724495° N.B. 6,345843° O.L. tot 54,016833° N.B. 6,095963° O.L.”. 3) In bijlage VI wordt punt c) van de vermelding voor gebied 4(3), “Beheerszone B op de Doggerbank”, vervangen door: “c) de zeewaartse scheidingslijn tussen de Duitse en de Nederlandse exclusieve economische zone van 55,365081° N.B. 4,260850° O.L. tot 55,645558° N.B. 3,637590° O.L.;”.",
  "source": "EUR LEX"
}