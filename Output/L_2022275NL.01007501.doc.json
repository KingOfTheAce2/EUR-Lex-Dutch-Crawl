{
  "url": "http://www.w3.org/1999/xhtml\">",
  "content": "L_2022275NL.01007501.xml 25.10.2022 NL Publicatieblad van de Europese Unie L 275/75 UITVOERINGSBESLUIT (EU) 2022/2053 VAN DE COMMISSIE van 18 oktober 2022 inzake het verzoek tot registratie van het Europees burgerinitiatief “Europees burgerinitiatief voor veganistische maaltijden” op grond van Verordening (EU) 2019/788 van het Europees Parlement en de Raad (Kennisgeving geschied onder nummer C(2022) 7418) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/788 van het Europees Parlement en de Raad van 17 april 2019 betreffende het Europees burgerinitiatief ( 1 ) , en met name artikel 6, leden 2 en 3, Overwegende hetgeen volgt: (1) Op 30 augustus 2022 is bij de Commissie een verzoek tot registratie van het Europees burgerinitiatief genaamd “Europees burgerinitiatief voor veganistische maaltijden” (“European citizens” initiative for vegan meal”) ingediend. (2) Het doel van het initiatief, zoals omschreven door de organisatoren, is “er in Europa uitdrukkelijk voor te zorgen dat in particuliere en openbare ruimten waar voedingsmiddelen en dranken worden verkocht, ook een veganistisch alternatief voorhanden is. Het EU-burgerinitiatief voor veganistische maaltijden richt zich zowel op veganisten als op anderen die opkomen voor het recht op een veganistisch alternatief. Het beoogt ook om actie tegen de klimaatverandering te ondernemen door ervoor te zorgen dat de EU-consumenten in hun dagelijks leven gemakkelijker aan plantaardige voeding kunnen komen. Een veganistisch dieet gaat niet gepaard met dierenleed: er worden geen dieren voor uitgebuit en gedood. Dit sluit aan bij het opkomende collectieve bewustzijn ten aanzien van dierenrechten. Bovendien biedt een veganistisch dieet nieuwe keuzemogelijkheden waar het gaat om minder milieubelastende productie, werkgelegenheid, structuur en logistiek. Het “Europees burgerinitiatief voor veganistische maaltijden” is een pleidooi voor wetgeving die ervoor zorgt dat bij de verkoop van voedingsmiddelen en dranken in Europa ook altijd een veganistisch alternatief beschikbaar is. Hopelijk leidt de steun van Europese burgers ertoe dat zulke EU-wetgeving wordt aangenomen, want dat zou grote voordelen opleveren voor de planeet. Het zou de klimaatcrisis, de uitsterving van wilde soorten, ontbossing, voedselverspilling en ondervoeding tegengaan en juist bevorderlijk zijn voor een beter gebruik van de grond en de bescherming van het mariene leven.”. (3) Een bijlage en een aanvullend document bevatten nadere bijzonderheden over het onderwerp, de doelstellingen en de achtergrond van het initiatief en vermelden de precieze redenen waarom het initiatief zou moeten worden gesteund. De organisatoren stellen dat het aanbieden van een veganistisch alternatief bij de verkoop van voedingsmiddelen en dranken aan het publiek in particuliere en openbare ruimten de beschikbaarheid van veganistische alternatieven verbetert, de klimaatcrisis helpt te bestrijden door de consumptie van plantaardig voedsel te stimuleren, en de kosten van levensmiddelen drukt. Het bevorderen van de beschikbaarheid van veganistische voedingsmiddelen in de publieke en particuliere levensmiddelen- en drankensectoren leidt volgens de organisatoren tot minder CO 2 -uitstoot, minder milieuverontreiniging, minder watergebruik en minder dierenleed. (4) Wat betreft de doelstelling van het initiatief om marktdeelnemers op de detailhandelsmarkt voor voedingsmiddelen en dranken wettelijk te verplichten ook veganistische producten aan te bieden, is de Commissie op grond van artikel 114 VWEU bevoegd om een voorstel voor een rechtshandeling in te dienen. Voor zover het initiatief gevolgen kan hebben voor het gemeenschappelijk landbouwbeleid, of specifieke maatregelen vereist in het kader van dat beleid, is de Commissie op grond van artikel 43 VWEU bovendien bevoegd om voorstellen voor rechtshandelingen in te dienen. (5) Geen van de onderdelen van het initiatief valt derhalve duidelijk buiten het kader van de bevoegdheden van de Commissie om een voorstel in te dienen voor een rechtshandeling van de Unie ter uitvoering van de Verdragen. (6) Deze conclusie doet geen afbreuk aan de beoordeling of in dit geval voldaan is aan de concrete materiële voorwaarden voor optreden van de Commissie, met inbegrip van naleving van het evenredigheidsbeginsel en het subsidiariteitsbeginsel en de verenigbaarheid met de grondrechten. (7) De groep organisatoren heeft het nodige bewijs verstrekt dat zij aan de vereisten van artikel 5, leden 1 en 2, van Verordening (EU) 2019/788 voldoet en heeft de contactpersonen aangewezen overeenkomstig artikel 5, lid 3, eerste alinea, van die verordening. (8) Het initiatief is niet kennelijk beledigend, lichtzinnig of ergerlijk en druist niet kennelijk in tegen de waarden van de Unie zoals die in artikel 2 VEU zijn vastgelegd, noch tegen de rechten die zijn vervat in het Handvest van de grondrechten van de Europese Unie. (9) Het initiatief genaamd “Europees burgerinitiatief voor veganistische maaltijden” moet daarom worden geregistreerd. (10) De conclusie dat aan de voorwaarden voor registratie krachtens artikel 6, lid 3, van Verordening (EU) 2019/788 is voldaan, impliceert geenszins dat de Commissie de feitelijke juistheid van de inhoud van het initiatief bevestigt; deze is de uitsluitende verantwoordelijkheid van de groep organisatoren van het initiatief. De inhoud van het initiatief geeft alleen de standpunten weer van de groep organisatoren en kan in geen geval worden opgevat als een weergave van de standpunten van de Commissie, HEEFT HET VOLGENDE BESLUIT VASTGESTELD: Artikel 1 Het Europees burgerinitiatief genaamd “Europees burgerinitiatief voor veganistische maaltijden” wordt geregistreerd. Artikel 2 Dit besluit is gericht tot de groep organisatoren van het burgerinitiatief genaamd “Europees burgerinitiatief voor veganistische maaltijden”, vertegenwoordigd door mevrouw Paola SGARBAZZINI en mevrouw Nora PAGLIONICO, die als contactpersonen optreden. Gedaan te Brussel, 18 oktober 2022. Voor de Commissie Věra JOUROVÁ Vicevoorzitter ( 1 ) PB L 130 van 17.5.2019, blz. 55 .",
  "source": "EUR LEX"
}