{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000Y0922(05):NL:HTML\">",
  "content": "EUR-Lex - 32000Y0922(05) - NL Avis juridique important | 32000Y0922(05) Raad van Gouverneurs Publicatieblad Nr. C 271 van 22/09/2000 blz. 0010 - 0010 Raad van Gouverneurs (2000/C 271/10) DE RAAD VAN GOUVERNEURS VAN DE EUROPESE INVESTERINGSBANK, Wetende dat de Raad van Gouverneurs in zijn unaniem genomen besluit van 20 augustus 1997 het Amsterdam Special Action Programme (ASAP) van de Bank heeft goedgekeurd als respons op de resolutie van de Europese Raad van 16 juni 1997 over groei en werkgelegenheid, en daarbij inter alia toestemming heeft gegeven een totaalbedrag van een miljard ECU uit het jaarlijkse nettoresultaat van de Bank in de jaren 1996 tot en met 1999 te gebruiken voor nieuwe financieringsinstrumenten, zoals het verschaffen van risicodragend kapitaal via geschikte bemiddelende instellingen aan bepaalde categorieën ondernemingen; Overwegende dat de Europese Raad van Keulen van 3 en 4 juni 1999 duidelijk heeft gesteld dat er in Europa behoefte bestaat aan een investeringsinitiatief en heeft gevraagd om extra impulsen voor meer werkgelegenheid en investeringen, waaronder een \"uitbreiding van de activiteiten van de Europese Investeringsbank\", waarna hij vervolgens de Bank meer in het bijzonder heeft verzocht \"een miljard EUR extra uit (te) trekken voor risicokapitaalfinancieringen van investeringen in spitstechnologie van kleine en middelgrote ondernemingen voor de periode 2000-2003\"; Aangezien de Europese Raad van Lissabon op 23 en 24 maart 2000 verheugd was over de bijdrage die de EIB bereid is te leveren op de terreinen die vallen onder het initiatief \"Innovatie 2000\", en in het bijzonder de EIB heeft verzocht werk te maken van haar plannen nog een bedrag van een miljard EUR beschikbaar te stellen voor risicokapitaaloperaties voor kleine en middelgrote ondernemingen in de komende drie jaar; Daar uit deze verzoeken blijkt dat er blijvend behoefte bestaat aan door de Bank te verschaffen risicokapitaal ter financiering van het midden- en kleinbedrijf; Erop wijzend dat de Raad van Gouverneurs in zijn besluit van 20 augustus 1997 heeft gesteld dat investeringen met risicokapitaal of kredietinstrumenten met een bepaald risiconiveau statutair niet tot de activiteiten van de Bank behoren, maar dat dergelijke faciliteiten, met inbegrip van het verstrekken van risicokapitaal aan bepaalde categorieën van het midden- en kleinbedrijf, een passende aanvulling kunnen vormen op de gebruikelijke activiteiten van de Bank en kunnen bijdragen tot de verwezenlijking van de doelstellingen van de resolutie van de Europese Raad, alsook dat het geëigend is een deel van het overschot van het jaarlijkse nettoresultaat te gebruiken om de financieringsmogelijkheden van de Bank uit te breiden op voorwaarde dat zulks verenigbaar is met de taak van de Bank; Aangezien deze overwegingen nog altijd van toepassing zijn en de reserves van de Bank groter blijven dan noodzakelijk kan worden geacht voor de gebruikelijke kredietverleningsactiviteit van de Bank; Overwegende dat het daarom geëigend is overschotten uit het jaarlijkse nettoresultaat te blijven toewijzen aan instrumenten die bestemd zijn om risicokapitaal te verschaffen aan het MKB binnen het kader dat voor dit doel is vastgesteld in bovengenoemd besluit van 1997; Overwegende dat verrichtingen met risicokapitaal of hiermee verband houdende opdrachten onder navolgend besluit, overeenkomstig de gebruikelijke procedures van de Bank de goedkeuring moeten krijgen van de Raad van Bewind, BESLUIT HIERBIJ: 1. positief te reageren op de resoluties van de Europese Raad van 4 juni 1999 en van 23 en 24 maart 2000 waarin de Bank wordt verzocht een extra bedrag van een miljard EUR beschikbaar te stellen voor financieringen met risicodragend kapitaal ten behoeve van investeringen in spitstechnologie door het midden- en kleinbedrijf; 2. een bedrag van maximaal een miljard EUR uit het jaarlijkse nettoresultaat in de jaren 1999 tot en met 2002, voorzover dit de wettelijke reserveverplichtingen te boven gaat, te gebruiken om de financiering van gezonde projecten in het belang van de Gemeenschap te bevorderen met behulp van instrumenten die de actieradius van de financieringsactiviteit van de Bank verlengen. Er mag via geëigende bemiddelende instellingen risicokapitaal worden verstrekt aan bepaalde categorieën ondernemingen met uitsluiting van het verstrekken van subsidies. De eerste toewijzing voor dit doel uit het nettoresultaat van het boekjaar 1999 bedraagt 500 miljoen EUR. De hoogte van eventuele volgende toewijzingen uit nettoresultaten in de periode 2000 tot en met 2002 zal jaarlijks door de Raad van Gouverneurs op voorstel van de Raad van Bewind worden vastgesteld bij de goedkeuring van de balans en winst-en-verliesrekening van de Bank; 3. de verrichtingen waarnaar in punt 2 wordt verwezen, te laten uitvoeren in overeenstemming met de beginselen die in de bijlage bij het besluit van de Raad van Gouverneurs van 20 augustus 1997 zijn uiteengezet, alsmede met de richtsnoeren die door de Raad van Bewind zijn of zullen worden opgesteld; 4. de Raad van Bewind toestemming te verlenen, voorzover deze zulks noodzakelijk acht en op basis van voorstellen van de Directie, nadere richtsnoeren vast te stellen voor de voorwaarden waaronder de in punt 2 genoemde verrichtingen overeenkomstig de gebruikelijke procedures van de Bank plaatsvinden.",
  "source": "EUR LEX"
}