{
  "url": "http://www.w3.org/1999/xhtml\">",
  "content": "L_202400198NL.000101.fmx.xml Publicatieblad van de Europese Unie NL Serie L 2024/198 8.1.2024 BESLUIT (EU) 2024/198 VAN DE RAAD van 11 december 2023 betreffende de sluiting van de Partnerschapsovereenkomst inzake duurzame visserij tussen de Europese Unie en de Republiek Madagaskar en het bijbehorende uitvoeringsprotocol (2023-2027) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43 in samenhang met artikel 218, lid 6, tweede alinea, punt a), v), en artikel 218, lid 7, Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) Overeenkomstig Besluit (EU) 2023/1476 van de Raad ( 2 ) zijn de Partnerschapsovereenkomst inzake duurzame visserij tussen de Europese Unie en de Republiek Madagaskar (“Madagaskar”) (“de overeenkomst”) en het bijbehorende uitvoeringsprotocol (2023-2027) (“het protocol”) ondertekend op 30 juni 2023. (2) De overeenkomst vervangt de vorige partnerschapsovereenkomst in de visserijsector tussen de Europese Commissie en de Republiek Madagaskar ( 3 ) , die sinds 1 januari 2007 voorlopig wordt toegepast. (3) De overeenkomst en het protocol moeten ervoor zorgen dat de vaartuigen van de Unie in de visserijzone van Madagaskar kunnen vissen en dat de Unie en Madagaskar nauw samenwerken aan de verdere bevordering van een duurzaam visserijbeleid en een verantwoorde exploitatie van de visbestanden in de visserijzone van Madagaskar en de Indische Oceaan. Die samenwerking draagt tevens bij aan fatsoenlijke arbeidsvoorwaarden in de visserijsector. (4) Het is passend om de overeenkomst en het protocol goed te keuren. (5) Bij artikel 14 van de overeenkomst wordt een gemengde commissie opgericht die wordt belast met de controle op de toepassing van de overeenkomst en het protocol. Bovendien kan het Gemengd Comité op grond van artikel 14, lid 3, van de overeenkomst en artikel 11 en artikel 12, lid 4, van het protocol bepaalde wijzigingen van het protocol vaststellen. Om de goedkeuring van die wijzingingen te vergemakkelijken, moet de Commissie worden gemachtigd die wijzigingen namens de Unie goed te keuren volgens een vereenvoudigde procedure. (6) Het standpunt van de Unie inzake de voorgestelde wijzigingen van het protocol moet door de Raad worden vastgesteld. De voorgestelde wijzigingen moeten worden goedgekeurd tenzij een blokkerende minderheid van lidstaten overeenkomstig artikel 16, lid 4, van het Verdrag betreffende de Europese Unie er bezwaar tegen maakt. (7) Overeenkomstig artikel 42 van Verordening (EU) 2018/1725 van het Europees Parlement en de Raad ( 4 ) is de Europese Toezichthouder voor gegevensbescherming geraadpleegd, en op 1 juni 2023 heeft hij advies uitgebracht, HEEFT HET VOLGENDE BESLUIT VASTGESTELD: Artikel 1 De Partnerschapsovereenkomst inzake duurzame visserij tussen de Europese Unie en de Republiek Madagaskar en het bijbehorende protocol (2023-2027) worden namens de Unie goedgekeurd ( 5 ) . Artikel 2 De voorzitter van de Raad verricht namens de Unie de in artikel 17 van de overeenkomst en artikel 18 van het protocol bedoelde kennisgeving ( 6 ) . Artikel 3 De Commissie wordt gemachtigd om, overeenkomstig de procedure ende voorwaarden in de bijlage bij dit besluit, namens de Unie haar goedkeuring te hechten aan wijzigingen van het protocol die worden aangenomen door de bij artikel 14 van de overeenkomst opgerichte gemengde commissie. Artikel 4 Dit besluit treedt in werking op de de datum van de vaststelling ervan. Gedaan te Brussel, 11 december 2023. Voor de Raad De voorzitter L. PLANAS PUCHADES ( 1 ) Goedkeuring van 9 november 2023. ( 2 ) PB L 182 van 19.7.2023, blz. 23 . ( 3 ) Partnerschapsovereenkomst in de visserijsector tussen de Europese Gemeenschap en de Republiek Madagaskar ( PB L 331 van 17.12.2007, blz. 7 ). ( 4 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ) ( 5 ) De teksten van de overeenkomst en het protocol zijn bekendgemaakt in PB L 182 van 19.7.2023, blz. 25 . ( 6 ) De datum van inwerkingtreding van de overeenkomst en het protocol wordt door het secretariaat-generaal van de Raad bekendgemaakt in het Publicatieblad van de Europese Unie . BIJLAGE PROCEDURE EN VOORWAARDEN VOOR DE GOEDKEURING VAN DOOR DE GEMENGDE COMMISSIE VAST TE STELLEN WIJZIGINGEN VAN HET PROTOCOL Wanneer de gemengde commissie wordt verzocht overeenkomstig artikel 14, lid 3, van deovereenkomst en artikel 11 en artikel 12, lid 4, van het protocol, wijzigingen van het protocol vast te stellen, wordt de Commissie gemachtigd de voorgestelde wijzigingen namens de Unie goed te keuren onder de volgende voorwaarden: 1. De Commissie ziet erop toe dat de goedkeuring namens de Unie: a) in overeenstemming is met de doelstellingen van het gemeenschappelijk visserijbeleid; b) in overeenstemming is met de toepasselijke voorschriften van de regionale organisaties voor visserijbeheer en gebeurt met inachtneming van het gezamenlijk beheer door de kuststaten; c) gebeurt met inachtneming van de meest recente statistische, biologische en andere relevante informatie die aan de Commissie is toegezonden. 2. Voordat de Commissie de voorgestelde wijzigingen namens de Unie goedkeurt, legt zij deze lang genoeg vóór de desbetreffende vergadering van de gemengde commissie voor aan de Raad. 3. De Raad beoordeelt of de voorgestelde wijzigingen in overeenstemming zijn met de criteria in punt 1. 4. Tenzij een aantal lidstaten dat een blokkerende minderheid van de Raad in de zin van artikel 16, lid 4, van het Verdrag betreffende de Europese Unie vormt, bezwaar maakt tegen de voorgestelde wijzigingen, keurt de Commissie de wijzigingen namens de Unie goed. Indien een dergelijke blokkerende minderheid wordt gevormd, verwerpt de Commissie de voorgestelde wijzigingen namens de Unie. 5. Indien tijdens latere vergaderingen van de gemengde commissie, ook ter plaatse, geen overeenstemming kan worden bereikt, wordt de zaak overeenkomstig de procedure van de punten 2, 3 en 4 opnieuw aan de Raad voorgelegd om ervoor te zorgen dat in het standpunt van de Unie rekening wordt gehouden met nieuwe elementen. 6. De Commissie wordt verzocht te gelegener tijd alle stappen te ondernemen die noodzakelijk zijn voor de follow-up van het besluit van de gemengde commissie, met inbegrip van, waar passend, de bekendmaking van het betrokken besluit in het Publicatieblad van de Europese Unie en de mededeling van de voorstellen die nodig zijn voor de uitvoering van dat besluit. Ten aanzien van aangelegenheden die geen betrekking hebben op wijzigingen van het protocol overeenkomstig artikel 14, lid 3, van de overeenkomst en artikel 11 en artikel 12, lid 4, van het protocol, wordt het door de Unie in de gemengde commissie in te nemen standpunt bepaald in overeenstemming met de Verdragen en bestaande werkpraktijken. ELI: http://data.europa.eu/eli/dec/2024/198/oj ISSN 1977-0758 (electronic edition)",
  "source": "EUR LEX"
}