{
  "url": "http://www.w3.org/1999/xhtml\">",
  "content": "L_2016094NL.01001401.xml 8.4.2016 NL Publicatieblad van de Europese Unie L 94/14 BESLUIT (EU) 2016/547 VAN DE COMMISSIE van 7 april 2016 houdende goedkeuring, namens de Europese Unie, van de wijziging van het Protocol tussen de Europese Unie en het Koninkrijk Marokko tot vaststelling van de vangstmogelijkheden en de financiële tegenprestatie waarin is voorzien bij de Partnerschapsovereenkomst inzake visserij tussen de Europese Gemeenschap en het Koninkrijk Marokko DE EUROPESE COMMISSIE, Gezien het Verdrag betreffende de werking van de Europese Unie, Gezien Besluit 2013/785/EU van de Raad van 16 december 2013 betreffende de sluiting, namens de Europese Unie, van het tussen de Europese Unie en het Koninkrijk Marokko overeengekomen Protocol tot vaststelling van de vangstmogelijkheden en de financiële tegenprestatie waarin is voorzien bij de Partnerschapsovereenkomst inzake visserij tussen de Europese Unie en het Koninkrijk Marokko ( 1 ) , en met name artikel 3, Overwegende hetgeen volgt: (1) Bij artikel 10 van de Partnerschapsovereenkomst inzake visserij tussen de Europese Gemeenschap en het Koninkrijk Marokko ( 2 ) , hierna „de overeenkomst” genoemd, die bij Verordening (EG) nr. 764/2006 van de Raad ( 3 ) is goedgekeurd, is een gemengde commissie opgericht die de toepassing van die overeenkomst moet controleren en met name toezicht moet houden op de uitvoering, de interpretatie en de goede werking ervan. Op grond van artikel 5 van het Protocol tussen de Europese Unie en het Koninkrijk Marokko tot vaststelling van de vangstmogelijkheden en de financiële tegenprestatie waarin is voorzien bij de Partnerschapsovereenkomst inzake visserij tussen de Europese Unie en het Koninkrijk Marokko, hierna „het protocol” genoemd, dat bij Besluit 2013/785/EU is goedgekeurd, mag de gemengde commissie wijzigingen in het protocol aanbrengen. (2) Van 14 tot en met 16 oktober 2015 werd in Brussel een vergadering van de gemengde commissie belegd om bepaalde voor de uitvoering van het protocol vereiste technische maatregelen te wijzigen, namelijk de verdeling van het aantal beugvisserijvaartuigen dat in de categorie „Demersale visserij” mag vissen en van de tonnage van die vaartuigen, nadat onderbenutting van die subcategorie werd geconstateerd, en de samenstelling van de vangsten in de categorie „Industriële pelagische visserij” om de voortzetting van de visserijactiviteiten in die categorie mogelijk te maken. (3) Vóór de betrokken vergadering van de gemengde commissie heeft de Europese Commissie de Raad een voorbereidend document toegestuurd waarin de specifieke elementen van het beoogde Uniestandpunt werden toegelicht. (4) De Raad heeft het beoogde Uniestandpunt goedgekeurd overeenkomstig punt 3 van de bijlage bij Besluit 2013/785/EU. (5) De maatregelen betreffende de verdeling van het aantal beugvisserijvaartuigen en van de tonnage daarvan zijn in de notulen van de genoemde vergadering van de gemengde commissie opgenomen, en de maatregelen betreffende de samenstelling van de vangsten in de categorie „Industriële pelagische visserij” zijn bekrachtigd per brief 510/11 van 13 november 2015 van het Ministerie van Landbouw en Zeevisserij van Marokko. (6) De verhoging van het vangstniveau voor de soortengroep sardine-sardinella wordt gecompenseerd door een even grote vermindering van het vangstniveau voor de soortengroep horsmakreel/makreel/ansjovis, waardoor het percentage bijvangsten ongewijzigd blijft. (7) Deze wijzigingen moeten namens de Europese Unie worden goedgekeurd. (8) Er moet worden bepaald dat deze maatregelen retroactief van toepassing zijn met ingang van 13 november 2015, HEEFT HET VOLGENDE BESLUIT VASTGESTELD: Artikel 1 De wijzigingen van de technische notities nr. 4 en nr. 6 van het Protocol tussen de Europese Unie en het Koninkrijk Marokko tot vaststelling van de vangstmogelijkheden en de financiële tegenprestatie waarin is voorzien bij de Partnerschapsovereenkomst inzake visserij tussen de Europese Gemeenschap en het Koninkrijk Marokko, die zijn vastgesteld door de bij artikel 10 van die overeenkomst opgerichte gemengde commissie en voortvloeien uit het in bijlage I bij dit besluit opgenomen uittreksel uit de notulen en het in bijlage II bij dit besluit opgenomen uittreksel uit brief nr. 510/11, worden namens de Unie goedgekeurd. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Het is van toepassing met ingang van 13 november 2015. Gedaan te Brussel, 7 april 2016. Voor de Commissie De voorzitter Jean-Claude JUNCKER ( 1 ) PB L 349 van 21.12.2013, blz. 1 . ( 2 ) PB L 141 van 29.5.2006, blz. 4 . ( 3 ) Verordening (EG) nr. 764/2006 van de Raad van 22 mei 2006 betreffende de sluiting van een Partnerschapsovereenkomst inzake visserij tussen de Europese Gemeenschap en het Koninkrijk Marokko ( PB L 141 van 29.5.2006, blz. 1 ). BIJLAGE I Uittreksel uit de notulen van de vergadering van 14-16 oktober 2015 van de gemengde commissie die is opgericht bij de Partnerschapsovereenkomst inzake visserij tussen de Europese Gemeenschap en het Koninkrijk Marokko Nadat een onderbenutting van de subcategorie van de beugvisserijvaartuigen is geconstateerd en nadat de Europese Unie om een herziening van de toegestane tonnage heeft verzocht, stelt de Marokkaanse partij als volgt een nieuwe verdeling van het aantal toegestane vaartuigen en van de tonnage daarvan voor, binnen de limiet voor de totale capaciteit van het segment beugvisserij van categorie 4: vijf beugvisserijvaartuigen van ten hoogste 150 GT en vier beugvisserijvaartuigen van ten hoogste 200 GT. De Marokkaanse partij zal dit verzoek blijven analyseren in het licht van de vastgestelde totale limiet, terwijl zij ook vergunningsaanvragen voor vaartuigen met een tonnage van meer dan 200 GT zal onderzoeken. BIJLAGE II Uittreksel uit brief nr. 510/11 van 13 november 2015 van het Ministerie van Landbouw en Zeevisserij van Marokko Naar aanleiding van het verzoek tot herziening van bepaalde technische exploitatiemodaliteiten voor kleine pelagische soorten van categorie 6, dat is geformuleerd tijdens de tweede vergadering van de gemengde commissie, die van 14 tot en met 16 oktober 2015 in Brussel werd gehouden, heb ik de eer u mee te delen dat het INRH in zijn wetenschappelijk advies aanbeveelt het vangstniveau voor de soortengroep sardine-sardinella tot 37 % van het toegekende quotum te verhogen en op dat peil te houden om overbevissing van het bestand te voorkomen.",
  "source": "EUR LEX"
}