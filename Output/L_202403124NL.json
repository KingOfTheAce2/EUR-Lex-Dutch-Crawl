{
  "url": "http://www.w3.org/1999/xhtml\">",
  "content": "L_202403124NL.000101.fmx.xml Publicatieblad van de Europese Unie NL L-serie 2024/3124 13.12.2024 BESLUIT (EU) 2024/3124 VAN DE RAAD van 5 december 2024 tot machtiging van de Commissie om namens de Europese Unie te onderhandelen over de herziening van het Protocol van 1999 inzake vermindering van verzuring, eutrofiëring en ozon op leefniveau bij het Verdrag van 1979 betreffende grensoverschrijdende luchtverontreiniging over lange afstand DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 192, lid 1, juncto artikel 218, leden 3 en 4, Gezien de aanbeveling van de Europese Commissie, Overwegende hetgeen volgt: (1) Het Verdrag betreffende grensoverschrijdende luchtverontreiniging over lange afstand (het “verdrag”) ( 1 ) , dat in 1979 is ondertekend en in 1983 in werking is getreden, bevat de beginselen voor internationale samenwerking bij het tegengaan van luchtverontreiniging. De Unie en al haar lidstaten zijn partij bij het verdrag. (2) Sinds de toetreding van de Europese Gemeenschap tot het Protocol van 1999 inzake vermindering van verzuring, eutrofiëring en ozon op leefniveau bij het Verdrag van 1979 betreffende grensoverschrijdende luchtverontreiniging over lange afstand (“het protocol van Göteborg”), op grond van Besluit 2003/507/EG van de Raad ( 2 ) , is de Unie partij bij het protocol van Göteborg. Het protocol van Göteborg is in 2012 gewijzigd, en de Raad heeft bij Besluit (EU) 2017/1757 ( 3 ) de aanvaarding van de wijzigingen van 2012 goedgekeurd. (3) De nationale emissiereductieverbintenissen van het protocol van Göteborg zijn in Unierecht omgezet bij Richtlijn (EU) 2016/2284 van het Europees Parlement en de Raad ( 4 ) . (4) Het uitvoerend orgaan van het verdrag is op zijn 43e zitting in december 2023 begonnen met een herziening van het protocol van Göteborg ( 5 ) . Op grond hiervan zullen de onderhandelingen over wijzigingen van het protocol van Göteborg naar verwachting van start gaan tijdens de 44e zitting van het uitvoerend orgaan, die zal plaatsvinden van 9 tot en met 12 december 2024. (5) De Unie moet, voor wat betreft aangelegenheden die onder de bevoegdheid van de Unie vallen, deelnemen aan de onderhandelingen over de herziening van het protocol van Göteborg. (6) Bij de onderhandelingen over de herziening van het protocol van Göteborg moet naar behoren rekening worden gehouden met de standpunten van de lidstaten. Daartoe moet de Commissie de Groep internationale milieuvraagstukken van de Raad regelmatig informeren en raadplegen, HEEFT HET VOLGENDE BESLUIT VASTGESTELD: Artikel 1 De Commissie wordt hierbij gemachtigd om namens de Unie, voor wat betreft aangelegenheden die onder de bevoegdheid van de Unie vallen, te onderhandelen over de herziening van het Protocol van 1999 inzake vermindering van verzuring, eutrofiëring en ozon op leefniveau, bij het Verdrag van 1979 betreffende grensoverschrijdende luchtverontreiniging over lange afstand (“het protocol van Göteborg”). Artikel 2 De onderhandelingen worden gevoerd op basis van de in het addendum bij dit besluit opgenomen onderhandelingsrichtsnoeren van de Raad. Artikel 3 De onderhandelingen worden gevoerd in overleg met de Groep internationale milieuvraagstukken van de Raad, die hierbij wordt aangewezen als het bijzonder comité in de zin van artikel 218, lid 4, van het Verdrag. De Commissie en de lidstaten werken gedurende het onderhandelingsproces nauw samen, teneinde te zorgen voor eenheid in de internationale vertegenwoordiging van de Unie. Artikel 4 De Raad kan de inhoud van de onderhandelingsrichtsnoeren herzien in geval van relevante ontwikkelingen in 2025 en 2026, met name indien het ambitieniveau van de onderhandelingen verder gaat dan het toepasselijke recht van de Unie, en in ieder geval na de 46e zitting van het in artikel 10 van de conventie bedoelde uitvoerend orgaan, indien de herziening van het protocol van Göteborg tegen het einde van die 46e zitting niet is afgerond. Artikel 5 Dit besluit is gericht tot de Commissie. Gedaan te Brussel, 5 december 2024. Voor de Raad De voorzitter NAGY B. ( 1 ) Verdrag betreffende grensoverschrijdende luchtverontreiniging over lange afstand ( PB L 171 van 27.6.1981, blz. 13 ). ( 2 ) Besluit 2003/507/EG van de Raad van 13 juni 2003 betreffende de toetreding van de Europese Gemeenschap tot het Protocol inzake vermindering van verzuring, eutrofiëring en ozon op leefniveau bĳ het Verdrag van 1979 betreffende grensoverschrĳdende luchtverontreiniging over lange afstand ( PB L 179 van 17.7.2003, blz. 1 ). ( 3 ) Besluit (EU) 2017/1757 van de Raad van 17 juli 2017 betreffende de aanvaarding namens de Europese Unie van de wijziging van het Protocol van 1999 inzake vermindering van verzuring, eutrofiëring en ozon op leefniveau bij het Verdrag van 1979 betreffende grensoverschrijdende luchtverontreiniging over lange afstand ( PB L 248 van 27.9.2017, blz. 3 ). ( 4 ) Richtlijn (EU) 2016/2284 van het Europees Parlement en de Raad van 14 december 2016 betreffende de vermindering van de nationale emissies van bepaalde luchtverontreinigende stoffen, tot wijziging van Richtlijn 2003/35/EG en tot intrekking van Richtlijn 2001/81/EG ( PB L 344 van 17.12.2016, blz. 1 ). ( 5 ) Besluit 2023/5 betreffende de aanvang van een procedure tot herziening van het Protocol inzake vermindering van verzuring, eutrofiëring en ozon op leefniveau, zoals gewijzigd in 2012, en om gevolg te geven aan andere conclusies van de evaluatie van het uitvoerend orgaan van het Verdrag (ECE/EB.AIR/154), Genève, 11-14 december 2023. ELI: http://data.europa.eu/eli/dec/2024/3124/oj ISSN 1977-0758 (electronic edition)",
  "source": "EUR LEX"
}