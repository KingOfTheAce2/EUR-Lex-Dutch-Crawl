{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999Y0713(01):NL:HTML\">",
  "content": "EUR-Lex - 31999Y0713(01) - NL Avis juridique important | 31999Y0713(01) Resolutie van de Raad van 8 juni 1999 betreffende resistentie tegen antibiotica \"Een strategie tegen de microbiële dreiging\" Publicatieblad Nr. C 195 van 13/07/1999 blz. 0001 - 0003 RESOLUTIE VAN DE RAAD van 8 juni 1999 betreffende resistentie tegen antibiotica \"Een strategie tegen de microbiële dreiging\" (1999/C 195/01) DE RAAD VAN DE EUROPESE UNIE, (1) OVERWEGENDE dat resistentie tegen antibiotica een belangrijk Europees en wereldwijd gezondheidsprobleem is; (2) ERAAN HERINNEREND dat bij de bepaling van elk beleid en elk optreden van de Gemeenschap een hoog niveau van bescherming van de menselijke gezondheid moet worden verzekerd; (3) OVERWEGENDE dat er, om te voorkomen dat bij micro-organismen resistentie ontstaat tegen antibiotica die worden gebruikt in de menselijke en de diergeneeskunde en in diervoeding, en om ervoor te zorgen dat antibiotica doeltreffend blijven bij de behandeling van infecties, naast nationale initiatieven, een gemeenschappelijke strategie en gecoördineerde actie op communautair en internationaal niveau vereist zijn; (4) ERAAN HERINNEREND dat het toenemende bewustzijn van dit probleem op nationaal, communautair en internationaal niveau tot diverse initiatieven en acties op uiteenlopende gebieden heeft geleid; (5) HERINNEREND AAN de WHO-conferentie die in oktober 1997 in Berlijn is gehouden en aan het na die conferentie uitgebrachte rapport over de medische gevolgen van het gebruik van antimicrobiële agentia bij voor de voedselproductie bestemde dieren, alsmede aan de WHO-conferentie van Verona van december 1997; (6) HERINNEREND AAN de resolutie van het Europees Parlement van 15 mei 1998 over het gebruik van antibiotica in diervoeding(1); (7) HERINNEREND AAN de EU-conferentie over de microbiële dreiging die op 9-10 september 1998 in Kopenhagen is gehouden, en aan de aanbevelingen van die conferentie, waarin mogelijke initiatieven en acties op communautair niveau worden aangegeven; (8) ZICH VERHEUGEND OVER het initiatiefadvies van het Economisch en Sociaal Comité van 9 september 1998 over \"antibioticaresistentie, een gevaar voor de volksgezondheid\"(2); (9) HERINNEREND AAN Verordening (EG) nr. 2821/98 van de Raad van 17 december 1998 tot wijziging, wat betreft de intrekking van de toelating van bepaalde antibiotica, van Richtlijn 70/524/EEG betreffende toevoegingsmiddelen in de diervoeding(3); (10) ERAAN HERINNEREND dat de Raad bij de aanneming van genoemde verordening de Commissie heeft verzocht om vóór 30 juni 1999 met een verslag te komen over alle volksgezondheids-, economische en juridische implicaties voor de externe dimensie van het antibioticaresistentiedossier; (11) HERINNEREND AAN Beschikking nr. 2119/98/EG van het Europees Parlement en de Raad van 24 september 1998 tot oprichting van een netwerk voor epidemiologische surveillance en beheersing van overdraagbare ziekten in de Europese Gemeenschap(4), dat een kader vormt voor het toezicht op overdraagbare ziekten; (12) ERAAN HERINNEREND dat bedrijven die antibiotica vervaardigen voor gebruik als toevoegingsmiddel in diervoeding, krachtens Richtlijn 95/69/EG(5) een gegevensbestand moeten bijhouden met het oog op de traceerbaarheid van de hoeveelheden gebruikte antibiotica, en dat in dat bestand onder meer de aard en de hoeveelheid van het toevoegingsmiddel opgenomen moeten zijn; (13) NOTA NEMEND VAN het advies van de wetenschappelijke stuurgroep van 28 mei 1999; (14) ZICH VERHEUGEND OVER de op Europees niveau aangevatte en door de Commissie gesteunde projecten en over de maatregelen van het EBG (Europees Bureau voor de geneesmiddelenbeoordeling) op het gebied van de controle op het gebruik van antibiotica; (15) BENADRUKT dat resistentie tegen antibiotica de morbiditeit en de mortaliteit ten gevolge van overdraagbare ziekten doet toenemen; (16) ONDERSTREEPT dat dit niet alleen tot een vermindering van de levenskwaliteit leidt, maar ook tot extra kosten voor de gezondheidszorg en voor medische zorg; (17) BEKLEMTOONT dat antibiotica onmisbaar zijn bij de bestrijding van infectieziekten; dat het daarom van het grootste belang is dat de doeltreffendheid van de geneesmiddelen die nog effect sorteren, behouden blijft; (18) IS VAN OORDEEL dat resistentie tegen antibiotica en de diverse oorzaken daarvan multidisciplinair, op horizontale wijze benaderd moeten worden; (19) ACHT het noodzakelijk dat, omdat dit probleem voor de gehele wereld geldt, de lidstaten en de Commissie, in nauwe samenwerking met de lidstaten, de doelstellingen van deze resolutie actief bevorderen in internationale organisaties, met name de WHO, de FAO en het OIE; (20) HERHAALT zijn verbintenis om een alomvattende strategie uit te werken ter voorkoming van de ontwikkeling van resistentie tegen antibiotica; (21) IS VAN OORDEEL dat deze alomvattende strategie gebaseerd moet zijn op risicoanalyse die gebruik maakt van bekende wetenschappelijke conclusies, waarbij het voorzorgsaspect nooit uit het oog wordt verloren, en gecoördineerde actie voor controle en preventie alsmede onderzoek moet omvatten, met name op de volgende gebieden: - controle en preventie met betrekking tot - bewaking van resistentie tegen antibiotica bij mens en dier en in levensmiddelen en van de gevolgen daarvan; - bewaking van en controle op het gebruik van antibiotica (in de menselijke en de diergeneeskunde, in diervoeding, tuinbouw en andere vormen van landbouwproductie, en levensmiddelen); - bewaking van infectieziekten in de gezondheidszorg, zowel in ziekenhuizen als daarbuiten; - bewaking van infectieziekten bij de dierlijke productie; - ontwikkeling van nieuwe therapeutische en preventieve geneesmiddelen; - bevordering van een terughoudend gebruik van antibiotica en vorming inzake farmacotherapie; - onderzoek naar - het effect van preventieve maatregelen; - de ontwikkeling van nieuwe antibiotica en alternatieven; - het beste gebruik van antibiotica; - factoren die het gevaar van het ontstaan van resistentie tegen antibiotica doen toenemen; - mechanismen voor de verspreiding en ontwikkeling van resistentie tegen antibiotica; - beste landbouwmethoden om de gezondheid van dieren te bevorderen; (22) VERZOEKT DE LIDSTATEN OM - een multidisciplinair, horizontaal beleid uit te werken om de verspreiding van resistentie tegen antibiotica beter te kunnen bestrijden; - samen te werken met het oog op een doeltreffende, vergelijkbare bewaking van de levering en het gebruik van antibiotica, alsmede van de resistentie tegen antibiotica; - het beginsel te handhaven dat als geneesmiddel voor mens of dier toegelaten antibiotica alleen op voorschrift mogen worden verstrekt en toe te zien op de toepassing van dat beginsel; - onderschrijving van de beginselen inzake beheersing van infectieziekten, zowel in ziekenhuizen als daarbuiten alsmede bij de dierlijke productie, te bevorderen; - het zo verantwoord mogelijk voorschrijven en gebruiken van antibiotica te bevorderen (door middel van bijscholing, richtsnoeren enz.) en onnodig en onjuist gebruik in de geneeskunde voor mens en dier te voorkomen; - acties te bevorderen waardoor gezondheidswerkers, landbouwers en de bevolking meer inzicht krijgen in het probleem van resistentie tegen antibiotica; - op gezondheid gerichte dierproductiesystemen te bevorderen, waardoor de behoefte aan antibiotica vermindert; - onderzoek op dit gebied te bevorderen; - nauw samen te werken met de Commissie, met name op de bovengenoemde terreinen; (23) VERZOEKT DE COMMISSIE OM - bewaking van resistentie tegen antibiotica in de menselijke geneeskunde en op het gebied van zoönosebeheersing tot een prioriteit te maken en, via het communautaire netwerk voor epidemiologische surveillance en beheersing van overdraagbare ziekten, complementariteit van die bewaking te bevorderen; - op basis van vergelijkbare, door de lidstaten verstrekte gegevens, verslag uit te brengen, en conclusies op te stellen over de levering en het gebruik van antibiotica, met name in de menselijke en de diergeneeskunde, in diervoeding, in de tuinbouw en andere vormen van landbouwproductie en in levensmiddelen; - door passende communautaire acties uitwisseling van ervaring met en informatie over het rationele gebruik van antibiotica te ondersteunen; - bij de uitvoering van het vijfde kaderprogramma onderzoek te bevorderen naar - de ontwikkeling van resistentie tegen antibiotica in populaties bacteriën, en het begrip voor de overdraagbaarheid van resistente bacteriën bij mensen, dieren en via de omgeving, - de mogelijke overdracht van resistentie tegen antibiotica die te maken kan hebben met het gebruik van antibioticaresistentiemarkers in transgene levensmiddelen of transgeen diervoeder; - de ontwikkeling van nieuwe, snelle systemen voor diagnostische en gevoeligheidstesten met het oog op gerichte behandeling, - doeltreffende alternatieven voor antibiotische agentia ter bestrijding en beheersing van overdraagbare ziekten; - de wenselijkheid te overwegen om een voorstel voor een aanbeveling overeenkomstig het Verdrag op te stellen; - te onderzoeken of het nodig is de huidige communautaire wetgeving op het gebied van geneesmiddelen, diergeneesmiddelen, inclusief diervoeder met medicinale werking, diervoeding, tuinbouw en andere vormen van landbouwproductie en levensmiddelen, inclusief het communautaire stelsel van de toelating van geneesmiddelen, te herzien om deze resolutie te verwezenlijken; - bij specifieke acties op het gebied van gezondheid voor kandidaat-lidstaten, met name in het kader van het Phare 2000-programma, bijzondere aandacht te besteden aan het probleem van resistentie tegen antibiotische agentia; - op dit gebied samen te werken met de betrokken internationale organisaties, in nauwe coördinatie met de lidstaten. (1) PB C 167 van 1.6.1998, blz. 306. (2) PB C 407 van 28.12.1998, blz. 7. (3) PB L 351 van 29.12.1998, blz. 4. (4) PB L 268 van 3.10.1998, blz. 1. (5) PB L 332 van 30.12.1995, blz. 15. Richtlijn laatstelijk gewijzigd bij Richtlijn 1999/29/EG (PB L 115 van 4.5.1999, blz. 32).",
  "source": "EUR LEX"
}