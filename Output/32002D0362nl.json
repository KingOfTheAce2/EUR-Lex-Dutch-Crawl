{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0362:NL:HTML\">",
  "content": "EUR-Lex - 32002D0362 - NL Avis juridique important | 32002D0362 2002/362/EG: Beschikking van de Raad van 3 mei 2002 inzake de toekenning van nationale steun door de autoriteiten van de Italiaanse Republiek aan wegvervoersondernemingen Publicatieblad Nr. L 131 van 16/05/2002 blz. 0014 - 0014 Beschikking van de Raad van 3 mei 2002 inzake de toekenning van nationale steun door de autoriteiten van de Italiaanse Republiek aan wegvervoersondernemingen (2002/362/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 88, lid 2, derde alinea, Gezien het verzoek van de regering van de Italiaanse Republiek van 4 februari 2002, Overwegende hetgeen volgt: (1) Op grond van artikel 8, lid 4, van Richtlijn 92/81/EEG van de Raad van 19 oktober 1992 betreffende de harmonisatie van de structuur van de accijns op minerale oliën(1) kan de Raad de lidstaten toestaan om uit specifieke beleidsoverwegingen verlagingen of vrijstellingen van de accijns op minerale oliën toe te passen. (2) Op grond van artikel 1 van Beschikking 2000/446/EG(2) en artikel 2 van Beschikking 2001/224/EG van de Raad van 12 maart 2001 houdende verlagingen en vrijstellingen van de accijns op bepaalde minerale oliën die gebruikt worden voor specifieke doeleinden(3) kan Italië, in afwijking van de bepalingen van Richtlijn 92/82/EEG(4), tot en met 31 december 2002 verlaagde accijnstarieven blijven toepassen voor diesel die gebruikt wordt door ondernemers van wegvervoer, op voorwaarde dat die tarieven in overeenstemming zijn met de verplichtingen uit hoofde van Richtlijn 92/82/EEG, met name de in artikel 5 van die richtlijn bedoelde minimumtarieven. (3) Italië voorziet sedert 16 januari 1999 in zijn nationale wetgeving in een verlaging van het accijnstarief voor diesel die door ondernemers van het wegvervoer wordt gebruikt. (4) Bij brief van 18 april 2001 (bekendgemaakt in PB C 160 van 2.6.2001) heeft de Commissie Italië haar besluit meegedeeld om ten aanzien van bovengenoemde regeling de procedure van artikel 88, lid 2, van het Verdrag in te leiden. (5) Uit milieu- en energiebesparingsoverwegingen heeft de Italiaanse regering zich genoodzaakt gezien de accijns op de meeste vervuilende stoffen te verhogen, teneinde het gebruik ervan te ontmoedigen. De verhoging van de accijns, alsmede de stijging van de kosten veroorzaakt door de stijging van de internationale prijs van ruwe olie, had ernstige gevolgen voor de activiteiten in de vervoersector. In afwachting van een verbetering van de infrastructuur moesten er compenserende maatregelen worden genomen om ernstige economische en sociale gevolgen in de vervoersector te voorkomen. Deze sector heeft te kampen met een gefragmenteerde markt en met problemen die te maken hebben met de vorm van Italië. Andere maatregelen dan de hierboven genoemde waren niet adequaat. (6) De regeling is niet-discriminerend. Het feit dat bepaalde bedrijven of sectoren voordeel hebben bij bepaalde belastingmaatregelen betekent op zichzelf niet dat zij door hun vorm of inhoud in strijd zijn met het algemeen belang. (7) De regeling is tijdelijk en loopt op 31 december 2002 ten einde. Met ingang van 1 juli 2001 is het bedrag van de terugbetaling aanmerkelijk verlaagd. (8) Er zijn dus uitzonderlijke omstandigheden op grond waarvan deze steun, bij wijze van derogatie en voorzover strikt noodzakelijk om de economische en sociale problemen van het betrokken wegvervoer te verhelpen, als verenigbaar met de gemeenschappelijke markt kan worden beschouwd, HEEFT DE VOLGENDE BESCHIKKING VASTGESTELD: Artikel 1 De maatregelen welke Italië getroffen heeft overeenkomstig artikel 1 van Beschikking 2000/446/EG en artikel 2 van Beschikking 2001/224/EG worden beschouwd als zijnde verenigbaar met de gemeenschappelijke markt. Artikel 2 Deze beschikking is gericht tot de Italiaanse Republiek. Gedaan te Brussel, 3 mei 2002. Voor de Raad De voorzitter J. Piqué I Camps (1) PB L 316 van 31.10.1992, blz. 12. Richtlijn laatstelijk gewijzigd bij Richtlijn 94/74/EG (PB L 365 van 31.12.1994, blz. 46). (2) PB L 180 van 19.7.2000, blz. 39. (3) PB L 84 van 23.3.2001, blz. 23. (4) PB L 316 van 31.10.1992, blz. 19. Richtlijn laatstelijk gewijzigd bij Richtlijn 94/74/EG.",
  "source": "EUR LEX"
}