{
  "url": "http://www.w3.org/1999/xhtml\">",
  "content": "L_2010232NL.01000101.xml 2.9.2010 NL Publicatieblad van de Europese Unie L 232/1 VERORDENING (EU) Nr. 772/2010 VAN DE COMMISSIE van 1 september 2010 houdende wijziging van Verordening (EG) nr. 555/2008 tot vaststelling van de uitvoeringsbepalingen voor Verordening (EG) nr. 479/2008 van de Raad houdende een gemeenschappelijke ordening van de wijnmarkt, wat betreft de steunprogramma’s, de handel met derde landen, het productiepotentieel en de controles in de wijnsector DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1234/2007 van de Raad van 22 oktober 2007 houdende een gemeenschappelijke ordening van de landbouwmarkten en specifieke bepalingen voor een aantal landbouwproducten („integrale-GMO-verordening”) ( 1 ) , en met name artikel 103 octovicies, juncto artikel 4, Overwegende hetgeen volgt: (1) In artikel 4, eerste alinea, onder d), van Verordening (EG) nr. 555/2008 van de Commissie van 27 juni 2008 tot vaststelling van de uitvoeringsbepalingen voor Verordening (EG) nr. 479/2008 van de Raad houdende een gemeenschappelijke ordening van de wijnmarkt, wat betreft de steunprogramma’s, de handel met derde landen, het productiepotentieel en de controles in de wijnsector ( 2 ) is bepaald dat, wat de markten van derde landen betreft, de steun voor de afzetbevordering en voorlichting voor een bepaalde begunstigde in een bepaald derde land niet langer dan drie jaar mag duren. (2) In het licht van de ervaring die is opgedaan bij de uitvoering van deze steunmaatregelen, moet de mogelijkheid worden geboden de looptijd van die maatregelen met ten hoogste twee jaar te verlengen, gelet op de specificiteit van de afzetbevorderings- en voorlichtingsacties in derde landen, waarvoor bijvoorbeeld het vervullen van de administratieve formaliteiten op het niveau van de lidstaat en van het derde land meer tijd vergt. (3) In artikel 5, lid 1, van Verordening (EG) nr. 555/2008 is bepaald dat de lidstaten de procedure voor het indienen van de aanvragen moeten vaststellen, en met name moeten voorzien in uitvoeringsbepalingen betreffende de evaluatie van alle ondersteunde acties. Het is ook nodig te bepalen dat de lidstaten een procedure voor de mogelijke verlenging van de steun moeten vaststellen en in een voorafgaande evaluatie van de ondersteunde acties moeten voorzien. (4) In artikel 9, lid 1, van Verordening (EG) nr. 555/2008 wordt het financiële beheer met betrekking tot de herstructurering en omschakeling van wijngaarden beschreven, maar zijn geen specifieke bepalingen opgenomen betreffende de controle op de betrokken activiteiten. Het is mogelijk dat de activiteiten voor de herstructurering en de omschakeling van wijngaarden in sommige gevallen herhaaldelijk ter plaatse worden gecontroleerd zonder dat dit tot enige verbetering van de betrokken administratieve en financiële kosten leidt. (5) De in artikel 81 van Verordening (EG) nr. 555/2008 vastgestelde bepalingen hebben uitsluitend betrekking op de controle van het productiepotentieel. Hoewel de activiteiten voor de herstructurering en de omschakeling van wijngaarden nauw verband houden met de activiteiten betreffende het productiepotentieel, vallen zij momenteel niet onder de toepassing van dat artikel. Om de controleregeling te vereenvoudigen, moeten regels voor de controle van de activiteiten voor de herstructurering en de omschakeling van wijngaarden worden vastgesteld die gelijken op de huidige regels betreffende de controle van de activiteiten voor het productiepotentieel. (6) Om de controle van de activiteiten voor de herstructurering en de omschakeling van wijngaarden te vereenvoudigen, moet worden bepaald dat niet alleen grafische instrumenten, maar ook equivalente instrumenten mogen worden gebruikt om het perceel te identificeren, te meten en te lokaliseren. (7) Verordening (EG) nr. 555/2008 moet bijgevolg dienovereenkomstig worden gewijzigd. (8) De in deze verordening vervatte maatregelen zijn in overeenstemming met het advies van het Beheerscomité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 Verordening (EG) nr. 555/2008 wordt als volgt gewijzigd: 1) Artikel 4, eerste alinea, onder d), wordt vervangen door: „d) de steun voor de afzetbevordering en voorlichting voor een bepaalde begunstigde in een bepaald derde land niet langer dan drie jaar duurt; zo nodig kan de looptijd van deze steun evenwel eenmaal, voor een periode van ten hoogste twee jaar, worden verlengd;”. 2) Artikel 5, lid 1, wordt als volgt gewijzigd: a) de inleidende zin wordt vervangen door: „De lidstaten stellen de procedure voor het indienen van de aanvragen en de procedure voor de in artikel 4, eerste alinea, onder d), bedoelde mogelijke verlenging vast, en met name uitvoeringsbepalingen betreffende:”; b) punt e) wordt vervangen door: „e) de evaluatie van alle ondersteunde acties. Bij verlenging overeenkomstig artikel 4, eerste alinea, onder d), worden de resultaten van de ondersteunde acties ook geëvalueerd vóór de verlenging.”. 3) Artikel 9, lid 1, eerste alinea, wordt vervangen door: „De steun wordt betaald zodra vaststaat dat, naargelang van de keuze die de lidstaat voor het beheer van de maatregel heeft gemaakt, één enkele actie dan wel alle acties waarvoor de steunaanvraag is ingediend, werd(en) uitgevoerd en ter plaatse gecontroleerd overeenkomstig artikel 81 van de onderhavige verordening.”. 4) Artikel 81 wordt vervangen door: „Artikel 81 Controles van het productiepotentieel en van de activiteiten voor herstructurering en omschakeling van wijngaarden 1.   Om de inachtneming te controleren van de bepalingen inzake het productiepotentieel die in deel II, titel I, hoofdstuk III, sectie IV bis, van Verordening (EG) nr. 1234/2007 zijn vastgesteld, met inbegrip van het in artikel 85 octies, lid 1, van die verordening vastgestelde tijdelijke verbod op nieuwe aanplant, en van de bepalingen van artikel 103 octodecies van die verordening betreffende activiteiten voor herstructurering en omschakeling van wijngaarden, maken de lidstaten gebruik van het wijnbouwkadaster. 2.   Als overeenkomstig artikel 85 decies van Verordening (EG) nr. 1234/2007 herbeplantingsrechten worden toegekend, worden de oppervlakten systematisch gecontroleerd vóór en na het rooien. De controles betreffen de percelen waarvoor herbeplantingsrechten worden toegekend. Bij de controle vóór het rooien wordt onder meer nagegaan of de betrokken wijngaard wel degelijk bestaat. Deze controle wordt verricht via een controle ter plaatse. Als de lidstaat evenwel over een betrouwbaar geïnformatiseerd en bijgewerkt wijnbouwkadaster beschikt, kan de controle administratief worden uitgevoerd en kan de verplichting om vóór het rooien ter plaatse te controleren worden beperkt tot 5 % van de aanvragen op jaarbasis, welke controles dienen ter bevestiging van de betrouwbaarheid van het administratieve controlesysteem. Als bij een dergelijke controle ter plaatse significante onregelmatigheden of verschillen in een regio of een deel van een regio aan het licht komen, verhoogt de bevoegde autoriteit op passende wijze het aantal controles ter plaatse tijdens het betrokken jaar en het daaropvolgende jaar. 3.   Oppervlakten waarvoor een rooipremie wordt gegeven, worden systematisch vóór en na het rooien gecontroleerd. Deze controle betreft de percelen waarvoor steun wordt aangevraagd. Bij de controle vóór het rooien wordt onder meer nagegaan of de betrokken wijngaard wel degelijk bestaat, wordt de beplante oppervlakte als omschreven in artikel 75 geverifieerd en wordt gecontroleerd of die oppervlakte goed werd onderhouden. Deze controle wordt verricht via een controle ter plaatse. Als de lidstaat evenwel beschikt over een grafisch instrument of een equivalent instrument waarmee de beplante oppervlakte overeenkomstig artikel 75 in het geïnformatiseerde wijnbouwkadaster kan worden gemeten, en over betrouwbare, actuele gegevens over het goede onderhoud van het perceel, kan de controle administratief worden uitgevoerd en kan de verplichting om vóór het rooien ter plaatse te controleren worden beperkt tot 5 % van de aanvragen, welke controles dienen ter bevestiging van de betrouwbaarheid van het administratieve controlesysteem. Als bij een dergelijke controle ter plaatse significante onregelmatigheden of verschillen in een regio of een deel van een regio aan het licht komen, verhoogt de bevoegde autoriteit op passende wijze het aantal controles ter plaatse tijdens het betrokken jaar. 4.   De controle op de daadwerkelijke rooiing gebeurt via een controle ter plaatse. Als de hele wijngaard wordt gerooid of de resolutie van de teledetectie minstens gelijk is aan 1 m 2 , mag de controle via teledetectie worden verricht. 5.   Voor oppervlakten waarvoor een rooipremie wordt gegeven, wordt, onverminderd lid 3, derde alinea, en lid 4, ten minste een van de twee in lid 3, eerste alinea, vermelde controles verricht via een controle ter plaatse. 6.   Oppervlakten waarvoor steun voor de herstructurering en de omschakeling van wijngaarden wordt gegeven, worden systematisch vóór en na de uitvoering van de activiteiten gecontroleerd. Deze controle betreft de percelen waarvoor steun wordt aangevraagd. Bij de controle vóór de activiteiten wordt onder meer nagegaan of de betrokken wijngaard wel degelijk bestaat, wordt de beplante oppervlakte als omschreven in artikel 75 geverifieerd en wordt gecontroleerd of het niet gaat om een gewone vernieuwing van wijngaarden als omschreven in artikel 6. De in de tweede alinea bedoelde controle wordt verricht via een controle ter plaatse. Als de lidstaat evenwel beschikt over een grafisch instrument of een equivalent instrument waarmee de beplante oppervlakte overeenkomstig artikel 75 in het geïnformatiseerde wijnbouwkadaster kan worden gemeten, en over betrouwbare, actuele gegevens over de aangeplante wijnstoksoorten, kan de controle administratief worden uitgevoerd en kan bijgevolg de verplichting om vóór de uitvoering van de activiteiten ter plaatse te controleren worden beperkt tot 5 % van de aanvragen, welke controles dienen ter bevestiging van de betrouwbaarheid van het administratieve controlesysteem. Als bij een dergelijke controle ter plaatse significante onregelmatigheden of verschillen in een regio of een deel van een regio aan het licht komen, verhoogt de bevoegde autoriteit op passende wijze het aantal controles ter plaatse tijdens het betrokken jaar.”. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 1 september 2010. Voor de Commissie De voorzitter José Manuel BARROSO ( 1 ) PB L 299 van 16.11.2007, blz. 1 . ( 2 ) PB L 170 van 30.6.2008, blz. 1 .",
  "source": "EUR LEX"
}