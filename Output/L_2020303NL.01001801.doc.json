{
  "url": "http://www.w3.org/1999/xhtml\">",
  "content": "L_2020303NL.01001801.xml 17.9.2020 NL Publicatieblad van de Europese Unie L 303/18 UITVOERINGSVERORDENING (EU) 2020/1295 VAN DE COMMISSIE van 16 september 2020 tot wijziging van Uitvoeringsverordening (EU) 2015/408 teneinde de werkzame stoffen carbetamide, emamectine, flurochloridone, gamma-cyhalothrin, halosulfuron-methyl, ipconazool en tembotrion op te nemen in de lijst van stoffen die in aanmerking komen om te worden vervangen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 78, lid 2, en artikel 80, lid 7, Overwegende hetgeen volgt: (1) Bij Uitvoeringsverordening (EU) 2015/408 van de Commissie ( 2 ) is een lijst vastgesteld van werkzame stoffen die voldoen aan de in punt 4 van bijlage II bij Verordening (EG) nr. 1107/2009 vastgestelde criteria om te worden beschouwd als stoffen die in aanmerking komen om te worden vervangen. (2) Uitvoeringsverordening (EU) 2015/408 is gebaseerd op een onderzoek naar de stand van de informatie voor werkzame stoffen die vóór 31 januari 2013 zijn goedgekeurd. Met het oog op consistentie en gelijke behandeling is het passend de lijst van stoffen die in aanmerking komen om te worden vervangen, te actualiseren door daarin andere stoffen op te nemen die zijn goedgekeurd krachtens de overgangsbepalingen van artikel 80, lid 1, van Verordening (EG) nr. 1107/2009 en die voldoen aan de criteria van punt 4 van bijlage II bij die verordening. (3) Carbetamide, flurochloridone, halosulfuron-methyl en ipconazool zijn goedgekeurd overeenkomstig artikel 80, lid 1, van Verordening (EG) nr. 1107/2009, maar zijn niet opgenomen in de lijst van stoffen die in aanmerking komen om te worden vervangen, omdat zij op dat moment niet voldeden aan de criteria van punt 4 van bijlage II bij die verordening. In zijn recente adviezen heeft het Comité risicobeoordeling van het Europees Agentschap voor chemische stoffen geconcludeerd dat deze werkzame stoffen moeten worden ingedeeld als giftig voor de voortplanting categorie 1B overeenkomstig Verordening (EG) nr. 1272/2008 van het Europees Parlement en de Raad ( 3 ) . In het licht van deze beoordeling worden carbetamide, flurochloridone, halosulfuron-methyl en ipconazool ( 4 ) geacht te voldoen aan het criterium van punt 4, zesde streepje, van bijlage II bij Verordening (EG) nr. 1107/2009. (4) Bij de opstelling van de lijst van stoffen die in aanmerking komen om te worden vervangen, is geen rekening gehouden met emamectine, gamma-cyhalothrin en tembotrion omdat die stoffen op 31 januari 2013 — de uiterste datum voor de goedkeuring van stoffen die in aanmerking genomen zijn in de studie die aan de basis lag van Uitvoeringsverordening (EU) 2015/408 — nog niet waren goedgekeurd, en derhalve zijn weggelaten uit de bij die uitvoeringsverordening vastgestelde lijst. (5) Niettemin heeft de Europese Autoriteit voor voedselveiligheid (EFSA), voorafgaand aan de goedkeuring van de werkzame stoffen emamectine ( 5 ) en tembotrion ( 6 ) , geconcludeerd dat deze stoffen voldoen aan het in punt 4, eerste streepje, van bijlage II bij Verordening (EG) nr. 1107/2009 vastgestelde criterium omdat hun respectieve aanvaardbare dagelijkse inname en aanvaardbaar niveau van blootstelling van de gebruiker aanzienlijk lager zijn dan de referentiewaarden van de meerderheid van de goedgekeurde werkzame stoffen. (6) De EFSA heeft ook geconcludeerd dat gamma-cyhalothrin ( 7 ) voldoet aan het in punt 4, eerste streepje, van bijlage II bij Verordening (EG) nr. 1107/2009 vastgestelde criterium omdat het aanvaardbare niveau van blootstelling van de gebruiker en de acute referentiedosis voor deze stof aanzienlijk lager zijn dan de referentiewaarden van de meeste goedgekeurde werkzame stoffen. (7) Uitvoeringsverordening (EU) 2015/408 moet daarom dienovereenkomstig worden gewijzigd om rekening te houden met deze beoordelingen. (8) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De bijlage bij Uitvoeringsverordening (EU) 2015/408 wordt als volgt gewijzigd: 1) De naam “carbetamide” wordt ingevoegd tussen de vermelding “carbendazim” en de vermelding “chloortoluron”. 2) De naam “emamectine” wordt ingevoegd tussen de vermelding “diquat” en de vermelding “epoxiconazool”. 3) De naam “flurochloridone” wordt ingevoegd tussen “fluquinconazool” en “glufosinaat”. 4) De naam “gamma-cyhalothrin” wordt ingevoegd tussen de vermelding “fluquinconazool” en de vermelding “glufosinaat”. 5) De naam “halosulfuron-methyl” wordt ingevoegd tussen de vermelding “glufosinaat” en de vermelding “haloxyfop-P”. 6) De naam “ipconazool” wordt ingevoegd tussen de vermelding “imazosulfuron” en de vermelding “isoproturon”. 7) De naam “tembotrion” wordt ingevoegd tussen de vermelding “tebufenpyrad” en de vermelding “tepraloxydim”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 september 2020. Voor de Commissie De voorzitter Ursula VON DER LEYEN ( 1 ) PB L 309 van 24.11.2009, blz. 1 . ( 2 ) Uitvoeringsverordening (EU) 2015/408 van de Commissie van 11 maart 2015 inzake uitvoering van artikel 80, lid 7, van Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen en tot vaststelling van een lijst van stoffen die in aanmerking komen om te worden vervangen ( PB L 67 van 12.3.2015, blz. 18 ). ( 3 ) Verordening (EG) nr. 1272/2008 van het Europees Parlement en de Raad van 16 december 2008 betreffende de indeling, etikettering en verpakking van stoffen en mengsels tot wijziging en intrekking van de Richtlijnen 67/548/EEG en 1999/45/EG en tot wijziging van Verordening (EG) nr. 1907/2006 ( PB L 353 van 31.12.2008, blz. 1 ). ( 4 ) Opinion proposing harmonised classification and labelling at EU level of: carbetamide (12 maart 2015) https://echa.europa.eu/documents/10162/b72929b7-77cc-148b-532c-4d5aab8661d4, flurochloridone (3 november 2018) https://echa.europa.eu/documents/10162/f186167a-b346-82dc-f237-fc8f580416b2, halosulfuron-methyl (22 september 2017) https://echa.europa.eu/documents/10162/4f58f826-4c3d-9388-7c59-a2b101f0d2c4 and of ipconazool (9 maart 2018) https://echa.europa.eu/documents/10162/bebd7903-5dc4-864a-da7a-7c3967da6e4d ( 5 ) EFSA (Europese Autoriteit voor voedselveiligheid), 2012. Conclusion on the peer review of the pesticide risk assessment of the active substance emamectin, EFSA Journal 2012;10(11):2955. ( 6 ) EFSA (Europese Autoriteit voor voedselveiligheid), 2013. Conclusion on the peer review of the pesticide risk assessment of the active substance tembotrione, EFSA Journal 2013;11(3):3131. ( 7 ) EFSA (Europese Autoriteit voor voedselveiligheid), 2014. Conclusion on the peer review of the pesticide risk assessment of the active substance gamma-cyhalothrin, EFSA Journal 2014;12(2):3560.",
  "source": "EUR LEX"
}