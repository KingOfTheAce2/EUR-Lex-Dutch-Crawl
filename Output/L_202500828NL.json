{
  "url": "http://www.w3.org/1999/xhtml\"><!--",
  "content": "L_202500828NL.000101.fmx.xml Publicatieblad van de Europese Unie NL L-serie 2025/828 29.4.2025 UITVOERINGSVERORDENING (EU) 2025/828 VAN DE COMMISSIE van 28 april 2025 tot rectificatie van Uitvoeringsverordening (EU) 2025/500 tot instelling van definitieve compenserende rechten op bepaalde aluminium wielen van oorsprong uit Marokko DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1037 van het Europees Parlement en de Raad van 8 juni 2016 betreffende bescherming tegen invoer met subsidiëring uit landen die geen lid zijn van de Europese Unie ( 1 ) (“de basisverordening”), en met name artikel 15 en artikel 24, lid 1, Overwegende hetgeen volgt: (1) Bij Uitvoeringsverordening (EU) 2025/500 ( 2 ) heeft de Europese Commissie definitieve compenserende rechten ingesteld op bepaalde aluminium wielen van oorsprong uit Marokko. (2) Zoals opgemerkt in overweging 552 van Uitvoeringsverordening (EU) 2025/500, was de mate van medewerking hoog, zodat de Commissie het passend achtte het residuele subsidiepercentage vast te stellen op het niveau van de meewerkende onderneming met het hoogste subsidiepercentage. In overweging 553 achtte de Commissie de situatie van de onderneming met het hoogste subsidiepercentage echter abnormaal in vergelijking met de andere meewerkende producent-exporteur. Het residuele subsidiepercentage werd daarom aangepast. (3) In dit verband was de Commissie van oordeel dat zij het beschikbare bewijsmateriaal niet ten volle had geëvalueerd om het niveau van het residuele subsidiepercentage in de specifieke omstandigheden van de zaak vast te stellen. Aangezien het onderzoek betrekking had op de enige twee producenten-exporteurs van het betrokken product in Marokko, hield het bij Uitvoeringsverordening (EU) 2025/500 vastgestelde definitieve compenserende recht dat van toepassing was op alle andere invoer van oorsprong uit Marokko geen rekening met de mogelijkheid dat een nieuwe producent-exporteur op wie dat percentage van toepassing zou zijn, ook steun kon ontvangen van de Chinese overheid die in het kader van de samenwerking tussen de Chinese en de Marokkaanse overheid aan de Marokkaanse overheid kon worden toegerekend. In die omstandigheden is het passend het residuele recht vast te stellen op het niveau van het volledige subsidiebedrag dat in Marokko voor een dergelijke mogelijke toekomstige producent-exporteur beschikbaar is. De Commissie merkte op dat een nieuwe producent-exporteur hoe dan ook het recht zou hebben om op grond van artikel 20 van de basisverordening te verzoeken om een versneld nieuw onderzoek teneinde een individueel compenserend recht te verkrijgen dat zijn specifieke omstandigheden weerspiegelt. Gezien het bovenstaande wordt het noodzakelijk geacht Uitvoeringsverordening (EU) 2025/500 te wijzigen om het residuele subsidiepercentage vast te stellen op een niveau van de meewerkende onderneming met het hoogste subsidiepercentage. (4) Zoals uiteengezet in overweging 708 van Uitvoeringsverordening (EU) 2025/500 was artikel 1, lid 3, daarvan bovendien bedoeld om het risico op ontwijking als gevolg van het verschil in rechten zo veel mogelijk te beperken. Aangezien het residuele recht voor alle andere invoer uit Marokko echter werd vastgesteld op het niveau van de onderneming met het laagste recht (zie overweging 553), kon het risico op ontwijking niet zo veel mogelijk worden beperkt in de gevallen waarin importeurs geen geldige handelsfactuur van een aan een hoger recht onderworpen fabrikant overleggen. Om ervoor te zorgen dat het risico van ontwijking als gevolg van het verschil in rechten zo veel mogelijk wordt beperkt, moet het recht voor invoer met een ongeldige factuur met ingang van de datum van inwerkingtreding van Uitvoeringsverordening (EU) 2025/500 (d.w.z. 15 maart 2025) dan ook worden vastgesteld op het niveau van de meewerkende onderneming met het hoogste subsidiepercentage. (5) De in deze verordening vervatte maatregelen zijn in overeenstemming met het advies van het bij artikel 25, lid 1, van de basisverordening ingestelde comité, HEEFT DE VOLGENDE VERORDENING VASTGESTELD: Artikel 1 1.   Overweging 553 van Uitvoeringsverordening (EU) 2025/500 wordt vervangen door: “(553) Voorts moet voor het residuele subsidiepercentage rekening worden gehouden met de mogelijkheid dat een nieuwe producent-exporteur op wie dat percentage van toepassing zou zijn, ook kan profiteren van steun van de Chinese overheid die in het kader van de samenwerking tussen de Chinese en de Marokkaanse overheid kan worden toegeschreven aan de Marokkaanse overheid. In die omstandigheden is het passend het residuele recht vast te stellen op het niveau van het volledige subsidiebedrag dat in Marokko voor een dergelijke mogelijke toekomstige producent-exporteur beschikbaar is. De Commissie merkte op dat een dergelijke nieuwe producent-exporteur het recht zou hebben om op grond van artikel 20 van de basisverordening te verzoeken om een versneld nieuw onderzoek teneinde een individueel compenserend recht te verkrijgen dat zijn specifieke omstandigheden weerspiegelt.”. 2.   De tabel in overweging 554 wordt vervangen door: “Onderneming Totaal subsidiepercentage DMA 31,45  % Hands 8 5,60  % Residueel 31,45  %” 3.   De tabel in overweging 705 wordt vervangen door: “Onderneming Definitief compenserend recht DMA 31,4  % Hands 8 5,6  % Alle overige invoer van oorsprong uit Marokko 31,4  %” 4.   Artikel 1, lid 2, van Uitvoeringsverordening (EU) 2025/500 wordt vervangen door: 4.“2.   Het definitieve compenserende recht dat van toepassing is op de nettoprijs, franco grens Unie, vóór inklaring, van het in lid 1 omschreven en door onderstaande ondernemingen vervaardigde product, is als volgt: Onderneming Definitief compenserend recht Aanvullende Taric-code Dika Morocco Africa S.A. 31,4  % C897 Hands 8 S.A. 5,6  % C873 Alle overige invoer van oorsprong uit Marokko 31,4  % C999” 5.   Artikel 1, lid 3, van Uitvoeringsverordening (EU) 2025/500 wordt vervangen door: “3.   De individuele compenserende rechten die zijn vastgesteld voor de in lid 2 vermelde ondernemingen zijn uitsluitend van toepassing indien aan de douaneautoriteiten van de lidstaten een geldige handelsfactuur wordt overgelegd die een verklaring bevat die is gedateerd en ondertekend door een met naam en functie geïdentificeerde medewerker van de entiteit die deze factuur heeft opgesteld, en die luidt als volgt: “Ondergetekende bevestigt dat de (hoeveelheid) aluminium wielen verkocht voor uitvoer naar de Europese Unie waarop deze factuur betrekking heeft, geproduceerd is door (naam en adres van de onderneming) (aanvullende Taric-code) in Marokko. Ondergetekende verklaart dat de in deze factuur verstrekte informatie juist en volledig is.”. Totdat een dergelijke factuur wordt overgelegd, wordt het hoogste recht toegepast.” . Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Artikel 1, lid 5, is van toepassing met ingang van 15 maart 2025. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 april 2025. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 55 . ( 2 ) Uitvoeringsverordening (EU) 2025/500 van de Commissie van 13 maart 2025 tot instelling van definitieve compenserende rechten op bepaalde aluminium wielen van oorsprong uit Marokko ( PB L, 2025/500, 14.3.2025, ELI: http://data.europa.eu/eli/reg_impl/2025/500/oj ). ELI: http://data.europa.eu/eli/reg_impl/2025/828/oj ISSN 1977-0758 (electronic edition)",
  "source": "EUR LEX"
}