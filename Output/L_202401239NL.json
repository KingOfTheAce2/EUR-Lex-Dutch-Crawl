{
  "url": "http://www.w3.org/1999/xhtml\"><!--",
  "content": "L_202401239NL.000101.fmx.xml Publicatieblad van de Europese Unie NL L-serie 2024/1239 29.4.2024 GEDELEGEERDE VERORDENING (EU) 2024/1239 VAN DE COMMISSIE van 22 februari 2024 tot wijziging van Verordening (EU) 2018/196 van het Europees Parlement en de Raad betreffende aanvullende douanerechten op de invoer van bepaalde producten van oorsprong uit de Verenigde Staten van Amerika DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/196 van het Europees Parlement en de Raad van 7 februari 2018 betreffende aanvullende douanerechten op de invoer van bepaalde producten van oorsprong uit de Verenigde Staten van Amerika ( 1 ) , en met name artikel 3, lid 3, Overwegende hetgeen volgt: (1) Aangezien de Verenigde Staten de Continued Dumping and Subsidy Offset Act (Wet betreffende compensatie voor voortzetting van dumping en handhaving van subsidie — CDSOA) niet in overeenstemming met hun verplichtingen uit hoofde van de overeenkomsten van de Wereldhandelsorganisatie (WTO) hebben gebracht, werd ingevolge Verordening (EU) 2018/196 een aanvullend ad-valoremrecht van 4,3 % geheven op de invoer van bepaalde producten van oorsprong uit de Verenigde Staten. Conform de door de WTO verleende machtiging om tariefconcessies ten aanzien van de Verenigde Staten te schorsen, moet de Commissie het niveau van deze schorsing jaarlijks aanpassen aan de mate waarin de voordelen voor de Unie op dat moment door de CDSOA worden tenietgedaan of uitgehold. In 2023 werd het niveau van de schorsing aangepast door het aanvullend ad-valoremrecht vast te stellen op 0,164 %, en Verordening (EU) 2018/196 werd dienovereenkomstig gewijzigd ( 2 ) . (2) Voor het meest recente jaar waarvoor gegevens beschikbaar zijn, zijn in het kader van de CDSOA uitbetalingen gedaan in verband met antidumping- en antisubsidierechten die in het begrotingsjaar 2023 (1 oktober 2022-30 september 2023) zijn geïnd. Aan de hand van de door de Customs and Border Protection van de Verenigde Staten gepubliceerde gegevens is de mate waarin voor de Unie de voordelen werden tenietgedaan of uitgehold, berekend op 34,98 USD. (3) De mate waarin de voordelen werden tenietgedaan of uitgehold, en bijgevolg ook het niveau van de schorsing, is sterk afgenomen en is thans verwaarloosbaar. Het resulterende aanvullende invoerrecht van 0,00002 % zou geen gevolgen hebben voor het handelsverkeer en zou voor de Unie onevenredige administratieve kosten meebrengen. Het aanvullend invoerrecht moet derhalve worden vastgesteld op 0 %. (4) Om vertraging bij de toepassing van de gewijzigde hoogte van het aanvullend invoerrecht te voorkomen, moet deze verordening in werking treden op de dag van de bekendmaking ervan. (5) Verordening (EU) 2018/196 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Artikel 2 van Verordening (EU) 2018/196 wordt vervangen door de volgende tekst, waarbij het sterretje en de daarmee verbonden tekst de vorm van een voetnoot krijgen: “Artikel 2 Voor de in bijlage I bij deze verordening opgenomen producten van oorsprong uit de Verenigde Staten van Amerika wordt naast de douanerechten op grond van Verordening (EU) nr. 952/2013 van het Europees Parlement en van de Raad ( *1 ) een aanvullend ad-valoremrecht van 0 % ingesteld. Artikel 2 Deze verordening treedt in werking op de dag van de bekendmaking ervan in het Publicatieblad van de Europese Unie . Zij is van toepassing met ingang van 1 mei 2024. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 februari 2024. Voor de Commissie De voorzitter Ursula VON DER LEYEN ( 1 ) PB L 44 van 16.2.2018, blz. 1 . ( 2 ) Gedelegeerde Verordening (EU) 2023/858 van de Commissie van 23 februari 2023 tot wijziging van Verordening (EU) 2018/196 van het Europees Parlement en de Raad betreffende aanvullende douanerechten op de invoer van bepaalde producten van oorsprong uit de Verenigde Staten van Amerika ( PB L 111 van 26.4.2023, blz. 15 ). ELI: http://data.europa.eu/eli/reg_del/2024/1239/oj ISSN 1977-0758 (electronic edition)",
  "source": "EUR LEX"
}