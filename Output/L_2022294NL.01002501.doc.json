{
  "url": "http://www.w3.org/1999/xhtml\"><!--",
  "content": "L_2022294NL.01002501.xml 15.11.2022 NL Publicatieblad van de Europese Unie L 294/25 BESLUIT (GBVB) 2022/2245 VAN DE RAAD van 14 november 2022 voor een steunmaatregel in het kader van de Europese Vredesfaciliteit ter ondersteuning van de door de militaire bijstandsmissie van de Europese Unie ter ondersteuning van Oekraïne opgeleide Oekraïense strijdkrachten, met militaire uitrusting en platforms die zijn ontworpen om te doden DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, en artikel 41, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Overeenkomstig Besluit (GBVB) 2021/509 van de Raad ( 1 ) werd een Europese Vredesfaciliteit (de “faciliteit”) opgericht voor de financiering door de lidstaten van acties van de Unie uit hoofde van het gemeenschappelijk buitenlands en veiligheidsbeleid (GBVB) die tot doel hebben de vrede te handhaven, conflicten te voorkomen en de internationale veiligheid te versterken overeenkomstig artikel 21, lid 2, punt c), van het Verdrag. De faciliteit kan meer in het bijzonder op grond van artikel 1, lid 2, punt b), i), van Besluit (GBVB) 2021/509 acties financieren ter versterking van de capaciteiten op militair en defensiegebied van derde staten en van regionale en internationale organisaties. (2) Het verdiepen van de dialoog en de samenwerking op het gebied van veiligheid en defensie is een van de belangrijkste doelstellingen van de associatieovereenkomst met Oekraïne ( 2 ) . De versterkte samenwerking op het gebied van het gemeenschappelijk veiligheids- en defensiebeleid (GVDB) en het meer op één lijn brengen van het GBVB tussen de Unie en Oekraïne was een van de resultaten van de 22e top tussen de Europese Unie en Oekraïne van 6 oktober 2020, welke samenwerking verder werd versterkt tijdens de 23e top tussen de Europese Unie en Oekraïne, die op 12 oktober 2021 in Kyiv plaatsvond. (3) Ruslands agressie tegen Oekraïne sinds 2014 is in februari 2022 dramatisch geëscaleerd met de niet-uitgelokte invasie van Oekraïne. De Oekraïense strijdkrachten blijven de territoriale integriteit van Oekraïne verdedigen en hun burgers met de beperkte beschikbare middelen beschermen. (4) Op 30 september 2022 hebben de minister van Buitenlandse Zaken en de minister van Defensie van Oekraïne gezamenlijk de steun van de Unie aan de Oekraïense strijdkrachten verwelkomd en de Unie verzocht een militaire bijstandsmissie van de Europese Unie ter ondersteuning van Oekraïne (EUMAM Ukraine) in te stellen ter versterking van de capaciteit van de Oekraïense strijdkrachten. (5) De Raad heeft op 17 oktober 2022 Besluit (GBVB) 2022/1968 betreffende een militaire bijstandsmissie van de Europese Unie ter ondersteuning van Oekraïne vastgesteld ( 3 ) . Zoals benadrukt in dat besluit, maakt de missie deel uit van de geïntegreerde EU-aanpak voor het verlenen van steun aan Oekraïne, waaronder maatregelen ter ondersteuning van de Oekraïense strijdkrachten. (6) EUMAM Ukraine wordt belast met de uitvoering van de steunmaatregel. De bijstandsmissie is verantwoordelijk voor de terugbetaling van munitie en militaire uitrusting of platforms die zijn ontworpen om te doden, en die door de lidstaten worden verstrekt ter ondersteuning van de opleidingsactiviteiten, en voor diensten, waaronder vervoer, bewaring, onderhoud en reparatie van die militaire uitrusting. Er is nauwe coördinatie nodig tussen de Militaire Staf van de EU, EUMAM Ukraine en andere hoofdkwartieren van de missie, en tussen de lidstaten die betrokken zijn bij de opleidingsactiviteiten. (7) Bij de tenuitvoerlegging van de steunmaatregelen moet rekening worden gehouden met de beginselen en vereisten van Besluit (GBVB) 2021/509, en met name Gemeenschappelijk Standpunt 2008/944/GBVB van de Raad ( 4 ) worden nageleefd, in overeenstemming met de voorschriften voor de uitvoering van in het kader van de Europese Vredesfaciliteit gefinancierde ontvangsten en uitgaven. (8) Zodra dat nodig is en uiterlijk wanneer het oorspronkelijk toegewezen financieel referentiebedrag van 16 000 000 EUR volledig is vastgelegd, zal het Politiek en Veiligheidscomité zich beraden op de kwestie van verdere toewijzingen om de financiële steun voor de opleidingsbehoeften voort te zetten, op basis van een snelle beoordeling door EUMAM Ukraine en de regelmatige verslagen daarvan, in het kader van de steunmaatregel. (9) De Raad bevestigt vastbesloten te zijn de mensenrechten, de fundamentele vrijheden en de democratische beginselen te beschermen, te bevorderen en na te leven, en de rechtsstaat en goed bestuur te versterken in overeenstemming met het Handvest van de Verenigde Naties, de Universele Verklaring van de Rechten van de Mens en het internationaal recht, met name het internationaal recht inzake de mensenrechten en het internationaal humanitair recht, HEEFT HET VOLGENDE BESLUIT VASTGESTELD: Artikel 1 Instelling, doelstellingen, reikwijdte en duur 1.   Bij dit besluit wordt een steunmaatregel ten gunste van Oekraïne (de “begunstigde”) ingesteld, die wordt gefinancierd in het kader van de Europese Vredesfaciliteit (de “steunmaatregel”). 2.   Het doel van de steunmaatregel is steun te verlenen aan de capaciteitsopbouw van de Oekraïense strijdkrachten door de militaire bijstandsmissie van de Europese Unie ter ondersteuning van Oekraïne (EUMAM Ukraine), teneinde de Oekraïense strijdkrachten in staat te stellen de territoriale integriteit en soevereiniteit van Oekraïne te verdedigen en de burgerbevolking tegen de aanhoudende militaire agressie te beschermen. 3.   Om de in lid 2 genoemde doelstelling te verwezenlijken, financiert de steunmaatregel de levering door de lidstaten van: a) munitie, militaire uitrusting en platforms die zijn ontworpen om te doden, zoals vereist om te voldoen aan de operationele behoeften van EUMAM Ukraine, en b) diensten, waaronder vervoer, bewaring, onderhoud en reparatie van de in punt a) bedoelde voorwerpen, door de lidstaten ter beschikking gesteld voor opleiding in het kader van EUMAM Ukraine. 4.   Na de voltooiing van de opleiding of bij de beëindiging van EUMAM Ukraine wordt de bewaring van de in het kader van deze steunmaatregel verstrekte munitie, militaire uitrusting en platforms die zijn ontworpen om te doden, weer overgedragen aan de begunstigde. 5.   De steunmaatregel heeft een looptijd van 24 maanden vanaf de vaststelling van dit besluit. Artikel 2 Financiële regeling 1.   Het oorspronkelijke financiële referentiebedrag ter dekking van de uitgaven in verband met de steunmaatregel bedraagt 16 000 000 EUR. 2.   De uitgaven worden beheerd overeenkomstig de voorschriften voor de uitvoering van ontvangsten en uitgaven voor operaties die zijn gefinancierd in het kader van de Europese Vredesfaciliteit. 3.   Overeenkomstig artikel 29, lid 5, van Besluit (GBVB) 2021/509 kan de beheerder voor operaties na de vaststelling van dit besluit verzoeken om bijdragen tot 16 000 000 EUR. De door de beheerder voor operaties gevraagde middelen worden uitsluitend gebruikt voor uitgaven binnen de grenzen die door het bij Besluit (GBVB) 2021/509 opgerichte comité zijn goedgekeurd in de desbetreffende wijzigingsbegroting behorend bij de steunmaatregel. 4.   Uitgaven in verband met de uitvoering van de steunmaatregel zijn subsidiabel vanaf de datum waarop EUMAM Ukraine van start gaat. Artikel 3 Regelingen met de begunstigde 1.   De hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) treft de nodige regelingen met de begunstigde om ervoor te zorgen dat deze het internationaal recht naleeft, met name het internationaal recht inzake de mensenrechten en het internationaal humanitair recht, en artikel 62, lid 2, van Besluit (GBVB) 2021/509, als voorwaarde voor het verlenen van steun in het kader van de steunmaatregel. 2.   De in lid 1 bedoelde regelingen omvatten bepalingen die de begunstigde ertoe verplichten ervoor te zorgen dat: a) de via de steunmaatregel gesteunde eenheden van de Oekraïense strijdkrachten het toepasselijk internationaal recht naleven, met name het internationaal recht inzake de mensenrechten en het internationaal humanitair recht; b) de in het kader van de steunmaatregel verstrekte activa goed en efficiënt worden ingezet voor de doeleinden waarvoor zij zijn verstrekt; c) de in het kader van de steunmaatregel verstrekte activa voldoende worden onderhouden, zodat deze gedurende hun gehele levensduur bruikbaar en operationeel beschikbaar blijven; d) de in het kader van de steunmaatregel verstrekte activa niet verloren gaan noch aan het einde van hun levenscyclus worden overgedragen aan andere personen of entiteiten dan die welke in de in lid 1 bedoelde regelingen staan vermeld, zonder toestemming van het bij Besluit (GBVB) 2021/509 ingestelde comité voor de faciliteit. 3.   De in lid 1 bedoelde regelingen omvatten bepalingen inzake opschorting en beëindiging van de steun in het kader van de steunmaatregel wanneer blijkt dat de begunstigde de verplichtingen in lid 2 niet nakomt. Artikel 4 Uitvoering 1.   De hoge vertegenwoordiger is verantwoordelijk voor het waarborgen van de uitvoering van dit besluit overeenkomstig Besluit (GBVB) 2021/509 en overeenkomstig de voorschriften voor de uitvoering van ontvangsten en uitgaven die in het kader van de Europese Vredesfaciliteit worden gefinancierd, op een wijze die strookt met het geïntegreerd methodisch kader voor de beoordeling en vaststelling van de vereiste maatregelen en controles voor steunmaatregelen in het kader van de Europese Vredesfaciliteit. 2.   EUMAM-Ukraine verricht de in artikel 1, lid 3, bedoelde activiteiten, in verband met de terugbetaling van en het toezicht op munitie, militaire uitrusting en platforms die zijn ontworpen om te doden en die door de lidstaten ter beschikking worden gesteld. Artikel 5 Monitoring, verslaglegging en evaluatie 1.   De hoge vertegenwoordiger ziet erop toe dat de begunstigde de overeenkomstig artikel 3 vastgestelde verplichtingen nakomt. Dat toezicht wordt gebruikt om kennis te verschaffen over de context van en het risico op niet-nakoming van die verplichtingen, en draagt bij aan de voorkoming van een dergelijke niet-nakoming, met inbegrip van schendingen van het internationaal recht inzake de mensenrechten en het internationaal humanitair recht door de met de steunmaatregel ondersteunde eenheden van de Oekraïense strijdkrachten. 2.   De controle na verzending van uitrusting wordt georganiseerd in overeenstemming met het geïntegreerde methodologisch kader voor de beoordeling en identificatie van de vereiste maatregelen en controles voor steunmaatregelen in het kader van de Europese Vredesfaciliteit. 3.   De hoge vertegenwoordiger voert na voltooiing van de steunmaatregel een eindevaluatie uit om te beoordelen of de steunmaatregel heeft bijgedragen tot de verwezenlijking van de vooropgezette doelstellingen. Artikel 6 Verslaglegging Gedurende de uitvoeringsperiode brengt de hoge vertegenwoordiger bij het Politiek en Veiligheidscomité (PVC) halfjaarlijkse verslagen uit over de uitvoering van de steunmaatregel, overeenkomstig artikel 63 van Besluit (GBVB) 2021/509, alsook een verslag geruime tijd voordat het oorspronkelijke financiële referentiebedrag volledig is vastgelegd. De beheerder voor operaties informeert, met de steun van de missiecommandant, het bij Besluit (GBVB) 2021/509 ingestelde comité voor de faciliteit regelmatig over de uitvoering van de ontvangsten en uitgaven overeenkomstig artikel 38 van dat besluit, en verstrekt daarbij onder meer beschikbare informatie over de geleverde uitrusting. Artikel 7 Opschorting en beëindiging Het PVC kan overeenkomstig artikel 64 van Besluit (GBVB) 2021/509 besluiten de uitvoering van de steunmaatregel geheel of gedeeltelijk op te schorten. Het PVC kan de Raad ook aanbevelen de steunmaatregel te beëindigen. Artikel 8 Inwerkingtreding Dit besluit treedt in werking op de datum van de vaststelling ervan. Gedaan te Brussel, 14 november 2022. Voor de Raad De voorzitter J. BORRELL FONTELLES ( 1 ) Besluit (GBVB) 2021/509 van de Raad van 22 maart 2021 tot oprichting van een Europese Vredesfaciliteit, en tot intrekking van Besluit (GBVB) 2015/528 ( PB L 102 van 24.3.2021, blz. 14 ). ( 2 ) Associatieovereenkomst tussen de Europese Unie en de Europese Gemeenschap voor Atoomenergie en hun lidstaten, enerzijds, en Oekraïne, anderzijds ( PB L 161 van 29.5.2014, blz. 3 ). ( 3 ) Besluit (GBVB) 2022/1968 van de Raad van 17 oktober 2022 betreffende een militaire bijstandsmissie van de Europese Unie ter ondersteuning van Oekraïne (EUMAM Ukraine) ( PB L 270 van 18.10.2022, blz. 85 ). ( 4 ) Gemeenschappelijk Standpunt 2008/944/GBVB van de Raad van 8 december 2008 tot vaststelling van gemeenschappelijke voorschriften voor de controle op de uitvoer van militaire goederen en technologie ( PB L 335 van 13.12.2008, blz. 99 ).",
  "source": "EUR LEX"
}