{
  "url": "http://www.w3.org/1999/xhtml\"><!--",
  "content": "L_2018183NL.01002001.xml 19.7.2018 NL Publicatieblad van de Europese Unie L 183/20 UITVOERINGSBESLUIT (EU) 2018/1021 VAN DE COMMISSIE van 18 juli 2018 betreffende de vaststelling van technische normen en formats die nodig zijn voor de exploitatie van de geautomatiseerde matching via het gemeenschappelijk IT-platform met behulp van de Europese classificatie en de interoperabiliteit tussen nationale systemen en de Europese classificatie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/589 van het Europees Parlement en de Raad van 13 april 2016 inzake een Europees netwerk van diensten voor arbeidsvoorziening (Eures), de toegang van werknemers tot mobiliteitsdiensten en de verdere integratie van de arbeidsmarkten en tot wijziging van Verordeningen (EU) nr. 492/2011 en (EU) nr. 1296/2013 ( 1 ) , en met name artikel 19, lid 6, Overwegende hetgeen volgt: (1) Bij Verordening (EU) 2016/589 is een gemeenschappelijk IT-platform opgezet om vacatures, sollicitaties en cv's (profielen van werkzoekenden) in de Europese Unie samen te brengen. (2) Met het oog op de matching van vacatures met sollicitaties en profielen van werkzoekenden moet de informatie worden uitgewisseld met behulp van een uniform systeem — in de zin van artikel 17 van Verordening (EU) 2016/589 — op basis van gemeenschappelijke technische normen en formats. (3) Met het oog op een hoogwaardige meertalige matching op het gemeenschappelijk IT-platform voorziet artikel 19 van Verordening (EU) 2016/589 in het gebruik van een Europese classificatie van vaardigheden, competenties en beroepen. (4) Lidstaten die de Europese classificatie in hun op het uniek gecoördineerd kanaal — in de zin van artikel 18 van Verordening (EU) 2016/589 — aangesloten nationale systemen voor vacatures en profielen van werkzoekenden niet wensen te gebruiken, moeten voor een correlatie tussen de door die systemen gebruikte classificaties en de Europese classificatie zorgen met het oog op interoperabiliteit. (5) Met het oog op de correlatie tussen nationale, regionale of sectorale classificaties en de Europese classificatie moeten inventarissen en correlatietabellen worden opgesteld en regelmatig bijgewerkt. (6) Om het opstellen en bijwerken van dergelijke inventarissen en correlatietabellen en de uitwisseling van op de correlatie gebaseerde informatie te vergemakkelijken, moet de Commissie zorgen voor de nodige technische normen en formats en de passende ondersteunende technische toepassingen. (7) Door hun nationale correlatietabellen te publiceren en met andere lidstaten en de Commissie te delen, dragen de lidstaten bij tot de ontwikkeling en de verbetering van de Europese classificatie en de door Eures ter beschikking gestelde diensten en hulpmiddelen, zoals de algoritmen voor zoek- en matchingmachines. (8) De in dit besluit vervatte maatregelen zijn in overeenstemming met het advies van het Eures-comité, HEEFT HET VOLGENDE BESLUIT VASTGESTELD: Artikel 1 Onderwerp en toepassingsgebied Dit besluit stelt de technische normen en formats vast die nodig zijn voor de exploitatie van de geautomatiseerde matching via het gemeenschappelijk IT-platform met behulp van de Europese classificatie en de interoperabiliteit tussen nationale systemen en de Europese classificatie. Artikel 2 Definities Voor de toepassing van dit besluit wordt verstaan onder: a) „correlatietabellen” : machinaal leesbare concordantietabellen die weergeven hoe concepten in een classificatie zich verhouden tot een of meer concepten in een andere classificatie. Correlatietabellen worden gebruikt voor de automatische transcodering van informatie voor de geautomatiseerde matching via het gemeenschappelijk IT-platform; b) „machinaal leesbaar” : de informatie wordt weergegeven in een format dat gemakkelijk door een computer kan worden verwerkt; c) „transcodering” : het proces waarbij informatie van de ene gecodeerde weergave in een andere wordt omgezet; d) „syntaxis” : de regels en afspraken om informatie gestructureerd weer te geven; e) „ESCO-dienstenplatform” : de voor het publiek toegankelijke website waarop de Commissie de Europese classificatie van vaardigheden, competenties, kwalificaties en beroepen beschikbaar stelt ( 2 ) . Artikel 3 Correlatietabellen opstellen 1.   Lidstaten die nationale, regionale of sectorale classificaties gebruiken bij het opslaan van informatie over beroepen, vaardigheden of competenties in hun op het uniek gecoördineerd kanaal — in de zin van artikel 18 van Verordening (EU) 2016/589 — aangesloten nationale systemen voor vacatures en profielen van werkzoekenden, ontwikkelen en gebruiken machinaal leesbare correlatietabellen tussen elk van deze nationale, regionale en sectorale classificaties en de krachtens artikel 19, lid 2, van Verordening (EU) 2016/589 vastgestelde Europese classificatie om de vacatures en profielen van werkzoekenden overeenkomstig artikel 17, lid 1, van Verordening (EU) 2016/589 ter beschikking van het Eures-portaal te stellen. 2.   De lidstaten stellen deze tabellen op basis van gemeenschappelijke technische normen en formats op met het oog op een doeltreffende exploitatie van de geautomatiseerde matching via het gemeenschappelijk IT-platform, als bedoeld in artikel 19, lid 6, van Verordening (EU) 2016/589. 3.   De in lid 2 bedoelde technische normen en formats bestaan uit: a) de informatie die in de correlatietabellen moet worden opgenomen; b) een syntaxis om deze informatie weer te geven. 4.   Het Europees coördinatiebureau voor Eures stelt de in lid 2 bedoelde technische normen en formats ter beschikking op het Eures-portaal Extranet ( 3 ) . 5.   Overeenkomstig artikel 19, lid 5, van Verordening (EU) 2016/589 verlenen de Europese Commissie en het Europees coördinatiebureau voor Eures bijstand aan de lidstaten bij het opstellen van hun correlatietabellen. De Commissie stelt met name een toepassing ter beschikking om inventarissen en correlatietabellen te helpen opstellen en bijwerken. 6.   Lidstaten die de Europese classificatie op nationaal niveau gebruiken overeenkomstig artikel 19, lid 4, van Verordening (EU) 2016/589, hoeven geen correlatietabellen op te stellen, als bedoeld in dit besluit. 7.   Op basis van de in artikel 6 vastgestelde procedures kan het Europees coördinatiebureau voor Eures de technische normen en formats bijwerken. Artikel 4 Interoperabiliteit met het gemeenschappelijk IT-platform waarborgen met behulp van correlatietabellen De in artikel 3 bedoelde correlatietabellen worden gebruikt voor de automatische transcodering van informatie over vacatures of profielen van werkzoekenden voor de geautomatiseerde matching via het gemeenschappelijk IT-platform. De lidstaten zorgen ervoor dat codes van hun nationale, regionale en sectorale classificaties in vacatures en profielen van werkzoekenden in het kader van artikel 17, lid 1, van Verordening (EU) 2016/589 door de overeenkomstige codes van de Europese classificatie worden vervangen of aangevuld, door de correlatietabellen voor transcodering te gebruiken voordat de vacatures en profielen van werkzoekenden ter beschikking van het Eures-portaal worden gesteld. Artikel 5 Publicatie van correlatietabellen De lidstaten stellen hun correlatietabellen ter beschikking door ze op het ESCO-dienstenplatform te publiceren met behulp van de in artikel 3, lid 2, vastgestelde normen en formats. Artikel 6 Governance en bijwerken van de technische normen en formats 1.   Alle lidstaten wijzen één contactpunt aan voor alle verzoeken, vragen en mededelingen met betrekking tot de toepassing van dit besluit en ze delen via hun nationale coördinatiebureaus voor Eures het Europees coördinatiebureau voor Eures de details over dat contactpunt mee. 2.   De in artikel 14 van Verordening (EU) 2016/589 bedoelde coördinatiegroep voor Eures evalueert eenmaal per jaar de toepassing van dit besluit. 3.   Het Europees coördinatiebureau voor Eures kan de in artikel 3, lid 2, bedoelde technische normen en formats bijwerken, als dit noodzakelijk is voor de doeltreffende geautomatiseerde matching via het gemeenschappelijk IT-platform. 4.   Alvorens een eventuele nieuwe versie van de technische normen en formats goed te keuren en op het Eures-portaal Extranet ter beschikking te stellen, raadpleegt het Europees coördinatiebureau voor Eures formeel de coördinatiegroep voor Eures. Artikel 7 Inwerkingtreding Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 18 juli 2018. Voor de Commissie De voorzitter Jean-Claude JUNCKER ( 1 ) PB L 107 van 22.4.2016, blz. 1 . ( 2 ) http://ec.europa.eu/esco ( 3 ) http://eures.europa.eu",
  "source": "EUR LEX"
}