{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0286:NL:HTML\">",
  "content": "EUR-Lex - 32001D0286 - NL Avis juridique important | 32001D0286 2001/286/GBVB: Besluit van de Raad van 9 april 2001 houdende uitvoering van Gemeenschappelĳk Standpunt 1999/533/GBVB inzake de bĳdrage van de Europese Unie tot de bevordering van de spoedige inwerkingtreding van het Alomvattend Kernstopverdrag (CTBT) Publicatieblad Nr. L 099 van 10/04/2001 blz. 0003 - 0003 Besluit van de Raad van 9 april 2001 houdende uitvoering van Gemeenschappelijk Standpunt 1999/533/GBVB inzake de bijdrage van de Europese Unie tot de bevordering van de spoedige inwerkingtreding van het Alomvattend Kernstopverdrag (CTBT) (2001/286/GBVB) DE RAAD VAN DE EUROPESE UNIE, Gelet op het Verdrag betreffende de Europese Unie, met name artikel 23, lid 2, Gelet op Gemeenschappelijk Standpunt 1999/533/GBVB van de Raad van 29 juli 1999(1) inzake de bijdrage van de Europese Unie tot de bevordering van de spoedige inwerkingtreding van het Alomvattend Kernstopverdrag (CTBT), en met name op de artikelen 1 en 4, Overwegende hetgeen volgt: (1) Overeenkomstig artikel 4 van Gemeenschappelijk Standpunt 1999/533/GBVB heeft de Europese Unie zich ertoe verbonden alle staten die het CTBT nog niet ondertekend en bekrachtigd hebben, aan te moedigen dit onverwijld te doen, met name de staten genoemd in de lijst van de 44 staten wier bekrachtiging noodzakelijk is voor de inwerkingtreding van het CTBT. (2) Het is wenselijk bij te dragen tot het welslagen van de tweede conferentie uit hoofde van artikel XIV van het CTBT, die van 25 tot en met 27 september 2001 te New York zal plaatsvinden, om de bekrachtigingsprocedure te versnellen, teneinde een spoedige inwerkingtreding van het verdrag te vergemakkelijken, BESLUIT: Artikel 1 In het kader van de in artikel 4 van Gemeenschappelijk Standpunt 1999/533/GBVB bedoelde ondersteuning van de spoedige inwerkingtreding van het CTBT, moedigt de Europese Unie alle staten aan het verdrag onverwijld te ondertekenen en te bekrachtigen. Te dien einde richt de Europese Unie haar aanmoedigingen tot: a) in de eerste plaats, de staten genoemd in de lijst van de 44 staten wier ondertekening en bekrachtiging noodzakelijk is voor de inwerkingtreding van het CTBT; b) de staten die het CTBT ondertekend, maar niet bekrachtigd hebben, in het bijzonder de staten die stations van het Internationaal Toezichtsysteem (IMS) zullen huisvesten; c) de staten die het verdrag niet ondertekend hebben, in het bijzonder de staten die IMS-stations zullen huisvesten. Artikel 2 De Europese Unie steunt de bijeenroeping van de conferentie op politiek niveau. Artikel 3 Teneinde het bekrachtigingsproces te bespoedigen en de spoedige inwerkingtreding van het verdrag te vergemakkelijken, kan de Europese Unie in contact treden met regionale organisaties (OAE, OAS, ASEAN ...). Artikel 4 Het voorzitterschap zal het voorlopig technisch secretariaat van het CTBT naar behoren op de hoogte houden over de uitvoering van de artikelen 1 en 2. Artikel 5 Dit besluit wordt van kracht op de datum van aanneming. Artikel 6 Dit besluit wordt bekendgemaakt in het Publicatieblad. Gedaan te Luxemburg, 9 april 2001. Voor de Raad De voorzitter A. Lindh (1) PB L 204 van 4.8.1999, blz. 1.",
  "source": "EUR LEX"
}