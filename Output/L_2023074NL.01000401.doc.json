{
  "url": "http://www.w3.org/1999/xhtml\"><!--",
  "content": "L_2023074NL.01000401.xml 13.3.2023 NL Publicatieblad van de Europese Unie L 74/4 UITVOERINGSVERORDENING (EU) 2023/564 VAN DE COMMISSIE van 10 maart 2023 betreffende de inhoud en het formaat van de overeenkomstig Verordening (EG) nr. 1107/2009 van het Europees Parlement en de Raad door professionele gebruikers bij te houden registers over gewasbeschermingsmiddelen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 67, lid 4, Overwegende hetgeen volgt: (1) Overeenkomstig artikel 67, lid 1, van Verordening (EG) nr. 1107/2009 moeten professionele gebruikers van gewasbeschermingsmiddelen registers bijhouden van de middelen die zij gebruiken, met vermelding van de naam van het gebruikte gewasbeschermingsmiddel, het tijdstip en de dosis van de toepassing, alsook het gebied en het gewas waarop het gewasbeschermingsmiddel werd gebruikt. (2) Op grond van artikel 67, lid 1, van Verordening (EG) nr. 1107/2009 moeten professionele gebruikers de relevante informatie op verzoek ook ter beschikking stellen van de bevoegde autoriteit. Voorts kunnen derde partijen de bevoegde autoriteiten verzoeken toegang te verlenen tot die informatie en de bevoegde autoriteiten moeten die toegang verlenen overeenkomstig het toepasselijke nationale of Unierecht. (3) De “van boer tot bord”-strategie voor een eerlijk, gezond en milieuvriendelijk voedselsysteem (de “van boer tot bord”-strategie) ( 2 ) , die de Commissie in 2020 heeft aangenomen, heeft tot doel de afhankelijkheid van chemische gewasbeschermingsmiddelen en het gebruik ervan te verminderen. Een adequate registratie van het gebruik van gewasbeschermingsmiddelen en de monitoring- en controleactiviteiten van de nationale autoriteiten op basis van dergelijke registers zijn derhalve van groot belang voor de verwezenlijking van de doelstellingen van de “van boer tot bord”-strategie. (4) Er zijn verschillen tussen de nationale regelingen wat betreft de gegevens die professionele gebruikers van gewasbeschermingsmiddelen op grond van artikel 67, lid 1, van Verordening (EG) nr. 1107/2009 bijhouden en of deze gegevens elektronisch worden bijgehouden. Daarom worden in deze verordening gedetailleerde regels vastgesteld met betrekking tot de inhoud en het formaat van die gegevens. (5) Die regels bepalen hoe de in artikel 67, lid 1, van Verordening (EG) nr. 1107/2009 genoemde elementen met betrekking tot het gebruik van gewasbeschermingsmiddelen (naam van het middel, tijdstip en dosis van toepassing, gebied en gewas) moeten worden geregistreerd, zodat de krachtens dat artikel bijgehouden registers in de hele Unie van adequate en uniforme kwaliteit zijn. (6) Aangezien het gebruik van gewasbeschermingsmiddelen door professionele gebruikers het vaakst plaatsvindt in het kader van landbouwactiviteiten, en om in overeenstemming te zijn met bestaande voorschriften die relevant zijn voor de landbouw, moet, indien mogelijk, de identificatie van de locatie van het gebied of de faciliteit waar het gewasbeschermingsmiddel is gebruikt, gebeuren aan de hand van de grondeenheid die valt binnen het toepassingsgebied van de geospatiale steunaanvraag van het geïntegreerd beheers- en controlesysteem als bedoeld in Uitvoeringsverordening (EU) 2022/1173 van de Commissie ( 3 ) . Wanneer dit niet mogelijk is, moeten de lidstaten professionele gebruikers passende alternatieve methoden ter beschikking stellen voor de identificatie van de locatie van het gebied waar het gewasbeschermingsmiddel is gebruikt en, in voorkomend geval, van de geospatiale locatie. (7) Met het oog op de uniformiteit van de gegevens moeten de namen van de gewassen, de situaties of de vormen van grondgebruik, indien van toepassing, worden geregistreerd in overeenstemming met de codes die worden gebruikt door de Plantenbeschermingsorganisatie voor Europa en het gebied van de Middellandse Zee (“EPPO-codes”) en de groeistadia van planten, indien van toepassing, overeenkomstig de BBCH-monografie ( 4 ) . (8) Om te voorkomen dat professionele gebruikers meerdere reeksen van gegevens moeten aanmaken voor hetzelfde gebruik om aan verschillende verplichtingen te voldoen, moet worden verduidelijkt dat de lidstaten de mogelijkheid hebben om van de gebruikers te verlangen dat zij andere informatie opnemen in combinatie met de op grond van artikel 67, lid 1, van Verordening (EG) nr. 1107/2009, vereiste gegevens. (9) De gegevens moeten elektronisch worden bijgehouden, aangezien elektronische middelen voor het bijhouden van gegevens het meest geschikt zijn om een uniforme toepassing van de registratieverplichting mogelijk te maken. Dit zorgt voor een grotere betrouwbaarheid van de gegevens, vergemakkelijkt de verzameling en verificatie ervan door de bevoegde autoriteiten en draagt uiteindelijk bij tot nauwkeurige, efficiënte en doeltreffende monitoring- en controleactiviteiten op lidstaatniveau. Daartoe moeten de gebruikte elektronische formaten ook machinaal leesbaar zijn, zoals gedefinieerd in Richtlijn (EU) 2019/1024 van het Europees Parlement en de Raad ( 5 ) . (10) Om de administratieve lasten te verminderen, moeten professionele gebruikers voldoende tijd krijgen tussen de registratie van elk gebruik van gewasbeschermingsmiddelen en de omzetting van de gegevens in elektronisch formaat. (11) Een professionele gebruiker mag in het kader van contractuele regelingen gewasbeschermingsmiddelen gebruiken voor een andere natuurlijke of rechtspersoon. In die gevallen moet de professionele gebruiker zonder onnodige vertraging of beperkingen die persoon toegang verlenen tot of een kopie verstrekken van de relevante gegevens die hij bijhoudt. (12) Deze verordening doet geen afbreuk aan het gebruik, overeenkomstig het Unierecht of het nationale recht, van de gegevens in de registers voor andere doeleinden die buiten het toepassingsgebied van Verordening (EG) nr. 1107/2009 vallen. De beschikbaarheid van geharmoniseerde elektronische registers kan het gebruik van de informatie voor andere legitieme doeleinden vergemakkelijken, waardoor dubbel werk wordt vermeden en de lasten voor professionele gebruikers en overheidsinstanties worden verminderd. (13) Om professionele gebruikers in staat te stellen zich voor te bereiden om aan de voorschriften van deze verordening te voldoen, moeten zij een redelijke termijn krijgen voordat de voorschriften van deze verordening van toepassing worden. (14) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Inhoud van de registers 1.   Professionele gebruikers van gewasbeschermingsmiddelen verstrekken in de in artikel 67, lid 1, van Verordening (EG) nr. 1107/2009 bedoelde registers (“de registers”) de in de bijlage bij deze verordening vermelde gegevens. 2.   Indien de locatie van een gebied of faciliteit waar een gewasbeschermingsmiddel is gebruikt, niet kan worden geïdentificeerd aan de hand van de grondeenheid die binnen het toepassingsgebied van de geospatiale steunaanvraag van het geïntegreerd beheers- en controlesysteem als bedoeld in artikel 8, lid 3, punt b), van Uitvoeringsverordening (EU) 2022/1173 valt, of indien dit op grond van lid 1 niet vereist is voor een soort gebruik, voorzien de lidstaten professionele gebruikers van passende alternatieve identificatiemethoden. Dergelijke identificatiemethoden moeten de identificatie mogelijk maken van de locatie van het gebied, de eenheid of de faciliteit waar het gewasbeschermingsmiddel is gebruikt, en, in voorkomend geval, van de geospatiale locatie ervan. 3.   De lidstaten stellen professionele gebruikers gemeenschappelijke namen ter beschikking van gewassen, situaties of vormen van grondgebruik die overeenstemmen met de EPPO-codes en van groeistadia van gewassen overeenkomstig de BBCH-monografie voor het registreren van het gebruik van gewasbeschermingsmiddelen. 4.   De bepalingen in dit artikel laten de mogelijkheid voor de lidstaten om te eisen dat professionele gebruikers andere informatie in de registers opnemen die buiten het toepassingsgebied van artikel 67, lid 1, van Verordening (EG) nr. 1107/2009 valt, onverlet. Artikel 2 Formaat van de registers Professionele gebruikers van gewasbeschermingsmiddelen houden de gegevens elektronisch bij in een machinaal leesbaar formaat als omschreven in artikel 2, punt 13, van Richtlijn (EU) 2019/1024. Artikel 3 Tijdstip van de registratie en van de omzetting naar een elektronisch formaat De professionele gebruiker registreert onverwijld elk gebruik van een gewasbeschermingsmiddel. Indien de gegevens aanvankelijk niet in het voorgeschreven elektronische formaat worden aangemaakt, worden zij uiterlijk dertig dagen na de datum van het gebruik van het gewasbeschermingsmiddel in een dergelijk formaat omgezet. Voor het gebruik van gewasbeschermingsmiddelen op hun grondgebied kunnen de lidstaten kortere termijnen voor de omzetting in het voorgeschreven elektronische formaat vaststellen. Voor het gebruik van gewasbeschermingsmiddelen op hun grondgebied vóór 1 januari 2030 kunnen de lidstaten langere termijnen toestaan dan die welke in de tweede alinea zijn vastgesteld, waarbinnen de gegevens in het voorgeschreven elektronische formaat moeten worden omgezet, mits alle gegevens vóór 31 januari van het jaar volgend op het jaar van het gebruik van het gewasbeschermingsmiddel in het voorgeschreven elektronische formaat beschikbaar zijn. Artikel 4 Verstrekking van informatie aan de bevoegde autoriteiten en andere natuurlijke of rechtspersonen Wanneer de bevoegde autoriteit op grond van artikel 67, lid 1, van Verordening (EG) nr. 1107/2009 verzoekt informatie in de registers te verstrekken, verstrekt de professionele gebruiker die informatie onverwijld. Wanneer de bevoegde autoriteit vóór het verstrijken van de in artikel 3, tweede en derde alinea, vastgestelde relevante periode uitdrukkelijk om informatie in de registers voor gebruik van gewasbeschermingsmiddelen verzoekt in het voorgeschreven elektronische formaat als bedoeld in artikel 2, verstrekt de professionele gebruiker de informatie in het voorgeschreven elektronische formaat vóór het verstrijken van die termijn of, indien dit eerder is, binnen tien werkdagen. Professionele gebruikers die in het kader van contractuele regelingen voor een andere natuurlijke of rechtspersoon handelen, verlenen die uitbestedende persoon toegang tot of verstrekken een kopie van de gegevens zonder onnodige vertraging of beperkingen. Artikel 5 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2026. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 maart 2023. Voor de Commissie De voorzitter Ursula VON DER LEYEN ( 1 ) ( PB L 309 van 24.11.2009, blz. 1 ). ( 2 ) Mededeling van de Commissie aan het Europees Parlement, de Raad, het Europees Economisch en Sociaal Comité en het Comité van de Regio’s, “Een “van boer tot bord”-strategie voor een eerlijk, gezond en milieuvriendelijk voedselsysteem”, COM(2020) 381 final. ( 3 ) Uitvoeringsverordening (EU) 2022/1173 van de Commissie van 31 mei 2022 tot vaststelling van uitvoeringsbepalingen voor Verordening (EU) 2021/2116 van het Europees Parlement en de Raad wat betreft het geïntegreerd beheers- en controlesysteem in het kader van het gemeenschappelijk landbouwbeleid ( PB L 183 van 8.7.2022, blz. 23 ). ( 4 ) Meier, Uwe, ed. Growth stages of mono- and dicotyledonous plants . BBCH Monograph. Quedlinburg 2018. Open Agrar Repositorium. doi: 10.5073/20180906-074619 ISBN: 978-3-95547-071-5. ( 5 ) Richtlijn (EU) 2019/1024 van het Europees Parlement en de Raad van 20 juni 2019 inzake open data en het hergebruik van overheidsinformatie ( PB L 172 van 26.6.2019, blz. 56 ). BIJLAGE In de registers op te nemen informatie als bedoeld in artikel 1 Soort toepassing Gebruikt gewasbeschermingsmiddel Tijdstip van de toepassing Dosis van de toepassing ( 1 ) Locatie of identificatie van het behandelde gebied of de behandelde eenheid ( 2 ) Omvang of hoeveelheid van het behandelde gebied of de behandelde eenheid ( 3 ) Gewas of situatie/landgebruik Behandeling van oppervlakten (zoals landbouwgrond, recreatiegebieden, spoorlijnen, teeltvrije oppervlakten of kassen, andere dan die welke in de volgende rij worden bedoeld) Productnaam en toelatingsnummer Datum en, indien relevant ( 4 ) , begintijd (uur) Hoeveelheid per hectare gebruikt gewasbeschermingsmiddel in kilogram/liter Indien beschikbaar, de grondeenheid binnen het toepassingsgebied van de geospatiale steunaanvraag van het geïntegreerd beheers- en controlesysteem als bedoeld in artikel 8, lid 3, punt b), van Uitvoeringsverordening (EU) 2022/1173. Indien het gebied niet binnen het toepassingsgebied van de bovengenoemde geospatiale steunaanvraag kan worden geïdentificeerd, de in artikel 1, lid 2, bedoelde identificatiemethode. Aantal behandelde hectaren Namen van gewassen, situaties/vormen van landgebruik in overeenstemming met de EPPO-codes ( 5 ) , indien van toepassing, en groeistadium in overeenstemming met de BBCH-monografie ( 6 ) , indien van toepassing ( 7 ) Behandeling van of in gesloten ruimten (zoals verneveling/sproeien in opslagruimten, lege graanopslagplaatsen of permanente kassen zoals gedefinieerd in artikel 3, lid 27, van Verordening (EG) nr. 1107/2009) Productnaam en toelatingsnummer Datum Hoeveelheid per kubieke meter of per vierkante meter gebruikt gewasbeschermingsmiddel in kilogram/liter Opslagplaats-/kasnummer en identificatiemethode als bedoeld in artikel 1, lid 2. Volume in kubieke meter of oppervlakte ( 8 ) in vierkante meter van de behandelde faciliteit Namen van gewassen, situaties in overeenstemming met de EPPO-codes, indien van toepassing, en groeistadium overeenkomstig de BBCH-monografie, indien van toepassing Behandeling van zaden of teeltmateriaal (zoals pootaardappelen) Productnaam en toelatingsnummer Datum Hoeveelheid per kilogram, ton of aantal zaden ( 9 ) gebruikt gewasbeschermingsmiddel in kilogram/liter Identificatiemethode als bedoeld in artikel 1, lid 2. Behandelde hoeveelheid in kilogram, ton of aantal zaden Naam van het gewas in overeenstemming met de EPPO-codes, indien van toepassing, en partijnummer, indien van toepassing ( 1 ) Eenheden voor de registratie van de hoeveelheden kunnen waar nodig worden aangepast. ( 2 ) Aangegeven welke fractie van de eenheid of van het gebied wordt behandeld, indien van toepassing. ( 3 ) Eenheden voor de registratie van het gebied en de hoeveelheid kunnen indien nodig worden aangepast. ( 4 ) Bv. wanneer het gebruik van het gewasbeschermingsmiddel beperkt is tot specifieke tijdstippen van de dag of wanneer het tijdstip van het gebruik relevant is in het kader van de specifieke toepassing. ( 5 ) https://gd.eppo.int/ ( 6 ) Meier, Uwe, ed. Growth stages of mono- and dicotyledonous plants. BBCH Monograph. Quedlinburg 2018. Open Agrar Repositorium. doi: 10.5073/20180906-074619 ISBN: 978-3-95547-071-5. ( 7 ) Bv. wanneer het gebruik van het gewasbeschermingsmiddel beperkt is tot bepaalde groeistadia of wanneer het groeistadium relevant is in het kader van de specifieke toepassing. ( 8 ) Voor faciliteiten die meerdere verdiepingen tellen, moet de totale behandelde oppervlakte worden geregistreerd. ( 9 ) Eenheden voor de registratie van de behandelde hoeveelheden kunnen indien nodig worden aangepast.",
  "source": "EUR LEX"
}