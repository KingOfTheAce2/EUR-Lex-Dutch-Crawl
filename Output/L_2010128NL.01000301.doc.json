{
  "url": "http://www.w3.org/1999/xhtml\">",
  "content": "L_2010128NL.01000301.xml 27.5.2010 NL Publicatieblad van de Europese Unie L 128/3 VERORDENING (EU) Nr. 455/2010 VAN DE COMMISSIE van 26 mei 2010 tot indeling van bepaalde goederen in de gecombineerde nomenclatuur DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EEG) nr. 2658/87 van de Raad van 23 juli 1987 met betrekking tot de statistiek- en tariefnomenclatuur en het gemeenschappelijk douanetarief ( 1 ) , met name op artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, moeten bepalingen worden vastgesteld voor de indeling van de in de bijlage bij onderhavige verordening vermelde goederen. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die geheel of gedeeltelijk of met toevoeging van onderverdelingen op de gecombineerde nomenclatuur is gebaseerd en die bij specifieke EU-wetgeving is vastgesteld met het oog op de toepassing van tariefmaatregelen en andere maatregelen in het kader van het goederenverkeer. (3) Volgens deze algemene regels moeten de in kolom 1 van de tabel in de bijlage beschreven goederen worden ingedeeld onder de in kolom 2 van die tabel vermelde GN-code, om de in kolom 3 vermelde redenen. (4) Er moet worden bepaald dat de houder van een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, deze inlichting nog drie maanden mag blijven gebruiken overeenkomstig artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De bepalingen van deze verordening zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 vermelde GN-codes. Artikel 2 Op een door de douane van een lidstaat verstrekte bindende tariefinlichting die niet in overeenstemming is met de bepalingen van deze verordening, kan nog gedurende drie maanden een beroep worden gedaan overeenkomstig artikel 12, lid 6, van Verordening (EEG) nr. 2913/92. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 26 mei 2010. Voor de Commissie, namens de voorzitter, Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een apparaat bestaande uit een verwisselbare ultraviolette (UV) lichtbron, een reflector, een sluiter, een intensiteitsregelaar en een sluitertijdregelaar in een behuizing (zogenaamde „UV-spotlichtbron”) waarvan de afmetingen 311 × 160 × 227 mm bedragen. De behuizing is voorzien van een draagbeugel, bedieningsknoppen en een vaste lichtgeleider. Het apparaat wordt gebruikt bij een fotochemisch proces, „UV-droging” genoemd, voor de oppervlaktebehandeling van verschillende lichtgevoelige materialen met UV-straling, met name voor het niet-mechanisch harden van verschillende materialen en deklagen door middel van de gestuurde uitzending van UV-licht. 8543 70 90 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 8543, 8543 70 en 8543 70 90. Indeling onder post 8479 als een machine met een eigen functie, niet genoemd of niet begrepen onder andere posten van hoofdstuk 84 is uitgesloten, omdat het verharden niet het resultaat is van een mechanische functie, maar van een fotochemisch proces. Het apparaat moet als UV-bestralingstoestel voor algemeen industrieel gebruik worden aangemerkt (zie ook de toelichting bij het geharmoniseerd systeem op post 8543, vierde alinea, punt 11). Het apparaat moet daarom onder GN-code 8543 70 90 worden ingedeeld als andere elektrische machines, apparaten en toestellen, met een eigen functie, niet genoemd of niet begrepen onder andere posten van hoofdstuk 85.",
  "source": "EUR LEX"
}