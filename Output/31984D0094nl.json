{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31984D0094:NL:HTML\">",
  "content": "EUR-Lex - 31984D0094 - NL Avis juridique important | 31984D0094 84/94/EEG: Beschikking van de Commissie van 14 oktober 1983 betreffende een voorgenomen steunmaatregel van de Regering van het Verenigd Koninkrijk ten behoeve van een investering voor de uitbreiding van produktiecapaciteit voor polypropyleenfolie (Slechts de tekst in de Engelse taal is authentiek) Publicatieblad Nr. L 051 van 22/02/1984 blz. 0017 - 0019 ***** BESCHIKKING  VAN DE COMMISSIE van 14 oktober 1983 betreffende een voorgenomen steunmaatregel van de Regering van het Verenigd Koninkrijk ten behoeve van een investering voor de uitbreiding van produktiecapaciteit voor polypropyleenfolie (Slechts de tekst in de Engelse taal is authentiek) (84/94/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap en met name op artikel 93, lid 2, eerste alinea, Na de belanghebbenden overeenkomstig genoemd artikel te hebben aangemaand hun opmerkingen te maken en gezien deze opmerkingen, Overwegende dat de Regering van het Verenigd Koninkrijk de Commissie op 7 maart 1983 in kennis heeft gesteld van een steunvoornemen krachtens artikel 8 van de Industrial Development Act 1982 in de vorm van een subsidie van 1,35 miljoen pond sterling ten behoeve van een op 12,6 miljoen pond sterling geraamd investeringsproject, dat een vergroting van de produktiecapaciteit voor polypropyleenfolie te Swindon beoogt; Overwegende dat de voorgenomen investering de modernisering van de bestaande produktie-eenheid van 2 000 ton voor de vervaardiging van polypropyleenfolie en de opvoering van de produktie ervan tot 9 000 ton/jaar ten doel heeft; Overwegende dat de Commissie op 20 april 1983 heeft besloten de procedure van artikel 93, lid 2, van het EEG-Verdrag in te leiden, daar zij van oordeel was dat de voorwaarden waaronder het handelsverkeer tussen Lid-Staten plaatsvindt door de voorgenomen steunmaatregel zodanig konden veranderen dat het gemeenschappelijk belang zou worden geschaad en de steunmaatregel niet noodzakelijk leek om van de betrokken onderneming een handelswijze te verkrijgen op grond waarvan de Commissie één van de uitzonderingen op het beginsel van de onverenigbaarheid van staatssteun met de gemeenschappelijke markt van toepassing zou kunnen verklaren; Overwegende dat de Regering van het Verenigd Koninkrijk in het kader van deze procedure op 26 mei 1983 haar opmerkingen heeft gemaakt; dat daarin wordt gesteld dat de steun noodzakelijk zou zijn omdat het investeringsproject anders niet zou worden uitgevoerd wegens de ontoereikendheid van de financiële middelen van de betrokken onderneming; dat de voorgenomen capaciteitsvergroting niet tot mededingingsdistorsies ten aanzien van andere gemeenschapsproducenten van polypropyleenfolie zou kunnen leiden; Overwegende dat de Regeringen van twee andere Lid-Staten, een beroepsorganisatie uit de betrokken sector en een concurrerende onderneming de Commissie hebben medegedeeld dat zij haar bezorgdheid ten aanzien van de mededingingsdistorsies, waartoe het Britse steunvoornemen aanleiding zou kunnen geven, deelden; Overwegende dat het steunvoornemen van het Verenigd Koninkrijk in het onderhavige geval het handelsverkeer tussen Lid-Staten ongunstig kan beïnvloeden en de mededinging dreigt te vervalsen in de zin van artikel 92, lid 1, van het EEG-Verdrag door begunstiging van de betrokken onderneming en van de produktie van polypropyleenfolie; Overwegende dat de voorgenomen steun de mededingingspositie van de betrokken onderneming, die reeds een goede positie inneemt op de markt van verpakkingsfolie, kan versterken gezien de vervanging van cellofaan door polypropyleenfolie op deze markt; dat deze sector reeds te kampen heeft met een onderbezetting van de bestaande produktiecapaciteiten die zou kunnen worden versterkt door de verwezenlijking van door staatssteun bevorderde bijkomende capaciteiten; Overwegende dat volgens artikel 92, lid 1, van het EEG-Verdrag steunmaatregelen die aan de in dat lid vermelde criteria voldoen, principieel onverenigbaar zijn met de gemeenschappelijke markt; dat de in artikel 92, lid 3, van het EEG-Verdrag vermelde uitzonderingen op deze onverenigbaarheid, de enige die in het onderhavige geval toepassing kunnen vinden, betrekking hebben op doelstellingen die in het belang van de Gemeenschap en niet in dat van de individuele begunstigde worden nagestreefd; dat deze uitzonderingen strikt moeten worden geïnterpreteerd bij het onderzoek van alle regionale of sectoriële steunregelingen en van alle individuele toepassingen van algemene steunregelingen en dat een uitzondering met name slechts dan kan worden toegestaan wanneer de Commissie kan vaststellen dat bij ontstentenis van deze maatregelen de begunstigde ondernemingen via het marktmechanisme alleen niet zouden overgaan tot het leveren van een bijdrage tot de verwezenlijking van een der doelstellingen waarop deze uitzonderingen betrekking hebben; Overwegende dat het maken van bedoelde uitzonderingen voor steunmaatregelen zonder een dergelijke tegenprestatie als rechtvaardigingsgrond zou neerkomen op aanvaarding van een ongunstige beïnvloeding van het handelsverkeer tussen Lid-Staten en van een vervalsing van de mededinging zonder dat daarmee enig belang van de Gemeenschap wordt gediend, terwijl bepaalde Lid-Staten ongerechtvaardigd zouden worden bevoordeeld; Overwegende dat de Commissie zich er bij het hanteren van bovenbedoelde beginselen bij haar onderzoek van gevallen van steunverlening van dient te vergewissen dat er van de zijde van de begunstigde onderneming een tegenprestatie als specifieke rechtvaardigingsgrond aanwezig is voor de conclusie dat toekenning van de steun nodig is om het bereiken van een der in artikel 92, lid 3, van het EEG-Verdrag bedoelde doelstellingen te bevorderen; dat het, indien zulks niet kan worden aangetoond, duidelijk is dat de steun niet bijdraagt tot de met de uitzonderingsbepalingen nagestreefde doelstellingen, doch dient tot verbetering van de financiële situatie van de bewuste onderneming; Overwegende dat in het onderhavige geval van een dergelijke tegenprestatie door de begunstigde onderneming niet is gebleken; Overwegende dat de Regering van het Verenigd Koninkrijk immers geen argumenten heeft kunnen aanvoeren en de Commissie geen rechtvaardiging heeft kunnen ontdekken voor de conclusie dat de betrokken steun voldoet aan de gestelde voorwaarden voor de toepassing van één der uitzonderingen, bedoeld in artikel 92, lid 3, van het EEG-Verdrag; Overwegende dat, wat de uitzonderingen van artikel 92, lid 3, sub a) en c), van het EEG-Verdrag ten behoeve van steunmaatregelen ter bevordering of ter vergemakkelijking van de ontwikkeling van bepaalde streken betreft, moet worden gesteld dat de zone van Swindon geen gebied is waarin een abnormaal lage levensstandaard of een ernstig gebrek aan werkgelegenheid heerst in de zin van de in artikel 92, lid 3, sub a), vermelde uitzondering; dat de voorgenomen steunmaatregel van het Verenigd Koninkrijk niet de vereiste kenmerken vertoont om te kunnen bijdragen tot de ontwikkeling van bepaalde regionale economieën, als in de in artikel 92, lid 3, sub c), bedoelde uitzondering; Overwegende dat, met betrekking tot de uitzondering van artikel 92, lid 3, sub b), van het EEG-Verdrag de betrokken voorgenomen steunmaatregel geen enkel aspect bevat waardoor zij kan worden aangemerkt als een project van gemeenschappelijk Europees belang of als een middel om een ernstige verstoring in de economie van een Lid-Staat op te heffen, waarvan de bevordering toepassing van genoemde uitzonderingsbepaling rechtvaardigt; dat, enerzijds de sociale en economische problemen van het Verenigd Koninkrijk, ofschoon zorgwekkend, niet merkbaar ernstiger zijn dan die in de andere centrale gebieden van de Gemeenschap waarvan deze Lid-Staat deel uitmaakt, terwijl zij wel de gebieden zijn waar het risico van een tegen elkaar opbieden met steunmaatregelen uiterst reëel is en waar iedere steunmaatregel meer dan elders het handelsverkeer tussen Lid-Staten ongunstig kan beïnvloeden; en anderzijds de sociaal-economische gegevens die met betrekking tot het Verenigd Koninkrijk beschikbaar zijn geen elementen bevatten op grond waarvan kan worden geconcludeerd tot het bestaan van een ernstige verstoring in zijn economie in de zin van het EEG-Verdrag; dat de steunmaatregel van de Regering van het Verenigd Koninkrijk overigens niet het oogmerk heeft om aan een dergelijke situatie het hoofd te bieden; Overwegende tenslotte dat ten aanzien van de uitzonderingen van artikel 92, lid 3, sub c), van het EEG-Verdrag ten gunste van steunmaatregelen om de ontwikkeling van bepaalde vormen van economische bedrijvigheid te vergemakkelijken, de ontwikkeling in de sector polypropyleenfolie tot de conclusie leidt dat de modernisering en de vergroting van produktiecapaciteiten door middel van staatssteun in strijd is met het gemeenschappelijk belang wegens de mededingingsdistorsies die uit de voorgenomen steun kunnen voortvloeien voor de andere producenten van polypropyleenfolie in de Gemeenschap; dat deze constatering eveneens opgaat wanneer nieuwe installaties tot een zekere verbetering van de produktietechnieken leiden; Overwegende dat, gezien het bovenstaande, het steunvoornemen van de Regering van het Verenigd Koninkrijk niet voldoet aan de voorwaarden welke gesteld worden om in aanmerking te komen voor één van de uitzonderingen van artikel 92, lid 3, van het EEG-Verdrag, HEEFT DE VOLGENDE BESCHIKKING GEGEVEN: Artikel 1 De Regering van het Verenigd Koninkrijk mag het steunvoornemen ten gunste van een onderneming uit de chemische sector voor de modernisering van de produktieeenheid voor polypropyleenfolie en de vergroting van de produktiecapaciteit, dat op 7 maart 1983 aan de Commissie ter kennis is gebracht, niet tot uitvoering brengen. Artikel 2 Het Verenigd Koninkrijk doet de Commissie binnen één maand na kennisgeving van deze beschikking mededeling van de maatregelen welke het heeft genomen om aan deze beschikking te voldoen. Artikel 3 Deze beschikking is gericht tot het Verenigd Koninkrijk. Gedaan te Brussel, 14 oktober 1983. Voor de Commissie Frans ANDRIESSEN Lid van de Commissie",
  "source": "EUR LEX"
}