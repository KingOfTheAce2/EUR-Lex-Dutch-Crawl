{
  "url": "http://www.w3.org/1999/xhtml\"><!--",
  "content": "L_2023179NL.01000201.xml 14.7.2023 NL Publicatieblad van de Europese Unie L 179/2 GEDELEGEERDE VERORDENING (EU) 2023/1448 VAN DE COMMISSIE van 10 mei 2023 tot wijziging van Gedelegeerde Verordening (EU) 2022/127 wat betreft de betaling van voorschotten in het kader van de schoolregeling en tot rectificatie van die verordening DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/2116 van het Europees Parlement en de Raad van 2 december 2021 inzake de financiering, het beheer en de monitoring van het gemeenschappelijk landbouwbeleid en tot intrekking van Verordening (EU) nr. 1306/2013 ( 1 ) , en met name artikel 44, lid 5, en artikel 64, lid 3, punt b), Overwegende hetgeen volgt: (1) Gedelegeerde Verordening (EU) 2022/127 van de Commissie ( 2 ) vult Verordening (EU) 2021/2116 aan met regels inzake de betaalorganen en andere instanties, het financieel beheer, de goedkeuring van de rekeningen, de zekerheden en het gebruik van de euro. (2) Krachtens artikel 44, lid 3 ter, van Verordening (EU) 2021/2116 kunnen de lidstaten besluiten om in het kader van de steunregeling van deel II, titel I, hoofdstuk II, afdeling 1, van Verordening (EU) nr. 1308/2013 van het Europees Parlement en de Raad ( 3 ) voorschotten te betalen op de steun voor het schooljaar 2023/2024 en de daaropvolgende schooljaren. Om te garanderen dat voorschotten op een coherente en niet-discriminerende wijze worden betaald en dat de middelen van de Unie worden beschermd, is het passend specifieke voorwaarden voor de betaling van voorschotten vast te stellen in de vorm van een maximumpercentage van de steun waarop de aanvragers recht hebben, en te bepalen dat de steunaanvragers een zekerheid moeten stellen. (3) In artikel 19 van Gedelegeerde Verordening (EU) 2022/127 zijn de specifieke situaties vastgesteld waarin de bevoegde autoriteit vrijstelling kan verlenen van de verplichting tot zekerheidsstelling. Aangezien het risico op niet-naleving van de verplichtingen in het kader van de schoolregeling gering is wanneer steunaanvragers overheidsinstanties zijn, is het passend de bevoegde autoriteit toe te staan ook voor die steunaanvragers vrijstelling te verlenen van de verplichting tot zekerheidsstelling. (4) In artikel 28 van Gedelegeerde Verordening (EU) 2022/127 moet in de titel ook naar het verbeuren van zekerheden worden verwezen en duidelijkheidshalve moet aan lid 2 een verwijzing worden toegevoegd naar artikel 56 van Uitvoeringsverordening (EU) 2022/128 van de Commissie ( 4 ) , waarin de procedure voor het verbeuren van zekerheden is vastgesteld. (5) Gedelegeerde Verordening (EU) 2022/127 moet daarom dienovereenkomstig worden gewijzigd en gerectificeerd, HEEFT DE VOLGENDE VERORDENING VASTGESTELD: Artikel 1 Wijziging van Gedelegeerde Verordening (EU) 2022/127 Aan hoofdstuk III bis van Gedelegeerde Verordening (EU) 2022/127 wordt het volgende artikel toegevoegd: “Artikel 15 ter Specifieke voorwaarden voor de betaling van voorschotten als bedoeld in artikel 44, lid 3 ter, van Verordening (EU) 2021/2116 1.   De in artikel 44, lid 3 ter, van Verordening (EU) 2021/2116 bedoelde voorschotbetalingen bedragen niet meer dan 80 % van de steun waarop de steunaanvragers recht hebben voor de uitvoering van een of meer van de volgende activiteiten in de loop van het schooljaar: a) de verstrekking of distributie van producten aan kinderen; b) begeleidende educatieve maatregelen; c) monitoring- of evaluatieacties; d) publiciteit. 2.   Voor de in lid 1 bedoelde voorschotbetalingen moet een zekerheid worden gesteld die minstens even groot is als het voorschotbedrag. 3.   In afwijking van artikel 19 kan de bevoegde autoriteit ook vrijstelling van de verplichting tot zekerheidsstelling verlenen wanneer de partij die voor het nakomen van de verplichting verantwoordelijk is, een overheidsinstantie is.”. Artikel 2 Rectificatie van Gedelegeerde Verordening (EU) 2022/127 Artikel 28 van Gedelegeerde Verordening (EU) 2022/127 wordt als volgt gerectificeerd: 1) De titel wordt vervangen door: “Vrijgeven en verbeuren van zekerheden”. 2) Lid 2 wordt vervangen door: “2.   Wanneer de uiterste termijn om aan te tonen dat de betrokkene definitief recht heeft op het voorschot, is verstreken zonder dat dit bewijs is geleverd, verbeurt de bevoegde autoriteit onmiddellijk de zekerheid overeenkomstig de procedure van artikel 56 van Uitvoeringsverordening (EU) 2022/128 van de Commissie ( * ) . Voor zover specifieke regels van de Unie daarin voorzien, kan het bewijs evenwel nog na de bovenbedoelde termijn worden geleverd, waarna de zekerheid gedeeltelijk wordt terugbetaald. ( * ) Uitvoeringsverordening (EU) 2022/128 van de Commissie van 21 december 2021 tot vaststelling van uitvoeringsbepalingen voor Verordening (EU) 2021/2116 van het Europees Parlement en de Raad wat betreft betaalorganen en andere instanties, financieel beheer, goedkeuring van de rekeningen, controles, zekerheden en transparantie ( PB L 20 van 31.1.2022, blz. 131 ).”.\" Artikel 3 Inwerkingtreding Deze verordening treedt in werking op de zevende dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 mei 2023. Voor de Commissie De voorzitter Ursula VON DER LEYEN ( 1 ) PB L 435 van 6.12.2021, blz. 187 . ( 2 ) Gedelegeerde Verordening (EU) 2022/127 van de Commissie van 7 december 2021 tot aanvulling van Verordening (EU) 2021/2116 van het Europees Parlement en de Raad met regels inzake de betaalorganen en andere instanties, het financieel beheer, de goedkeuring van de rekeningen, de zekerheden en het gebruik van de euro ( PB L 20 van 31.1.2022, blz. 95 ). ( 3 ) Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( PB L 347 van 20.12.2013, blz. 671 ). ( 4 ) Uitvoeringsverordening (EU) 2022/128 van de Commissie van 21 december 2021 tot vaststelling van uitvoeringsbepalingen voor Verordening (EU) 2021/2116 van het Europees Parlement en de Raad wat betreft betaalorganen en andere instanties, financieel beheer, goedkeuring van de rekeningen, controles, zekerheden en transparantie ( PB L 20 van 31.1.2022, blz. 131 ).",
  "source": "EUR LEX"
}