{
  "url": "http://www.w3.org/1999/xhtml\">",
  "content": "L_202401967NL.000101.fmx.xml Publicatieblad van de Europese Unie NL L-serie 2024/1967 15.7.2024 BESLUIT (GBVB) 2024/1967 VAN DE RAAD van 15 juli 2024 tot wijziging van Besluit (GBVB) 2020/1999 betreffende beperkende maatregelen tegen ernstige schendingen van de mensenrechten DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 7 december 2020 heeft de Raad Besluit (GBVB) 2020/1999 ( 1 ) vastgesteld. (2) Op 8 december 2020 benadrukten de Unie en haar lidstaten in de verklaring van de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) namens de Europese Unie inzake de wereldwijde EU-sanctieregeling voor de mensenrechten nog eens dat zij sterk hechten aan bevordering en bescherming van de mensenrechten in de hele wereld. Met de wereldwijde EU-sanctieregeling voor de mensenrechten onderstreept de Unie dat zij vastbesloten is een grotere rol op zich te nemen bij de aanpak van ernstige mensenrechtenschendingen wereldwijd. Het daadwerkelijk genot van de mensenrechten door iedereen is een strategisch doel van de Unie. Eerbied voor de menselijke waardigheid, vrijheid, democratie, gelijkheid, de rechtsstaat en de mensenrechten is een fundamentele waarde van de Unie en van haar gemeenschappelijk buitenlands en veiligheidsbeleid. (3) In zijn verklaring van 16 december 2023 benadrukte de hoge vertegenwoordiger de bezorgdheid van de Unie over het toegenomen geweld tegen Palestijnen door extremistische kolonisten op de bezette Westelijke Jordaanoever, dat een ongekend niveau heeft bereikt. De Unie is het geweld van kolonisten krachtig blijven veroordelen en heeft opgeroepen tot het afleggen van verantwoording. De Unie heeft daarnaast Israël opgeroepen om geweld van kolonisten te voorkomen en ervoor te zorgen dat de daders van misdrijven ter verantwoording worden geroepen. Sinds de terroristische aanslagen van Hamas tegen Israël van 7 oktober 2023 is het geweld van kolonisten drastisch toegenomen. (4) In hun gezamenlijke verklaring van 20 mei 2024 over aanvallen op medische en civiele infrastructuur in Gaza en de Westelijke Jordaanoever noemden de hoge vertegenwoordiger en de commissaris voor Crisisbeheer het lijden van de burgerbevolking in Gaza een menselijke tragedie en gaven zij uiting aan de diepe bezorgdheid van de Unie. Zij riepen opnieuw op tot een onmiddellijk staakt-het-vuren, de onvoorwaardelijke vrijlating van alle gijzelaars en volledige humanitaire toegang. (5) In dat verband moeten vijf personen en drie entiteiten worden toegevoegd aan de in de bijlage bij Besluit (GBVB) 2020/1999 opgenomen lijst van natuurlijke en rechtspersonen, entiteiten en lichamen die aan beperkende maatregelen zijn onderworpen. (6) Besluit (GBVB) 2020/1999 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit (GBVB) 2020/1999 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 15 juli 2024. Voor de Raad De voorzitter NAGY I. ( 1 ) Besluit (GBVB) 2020/1999 van de Raad van 7 december 2020 betreffende beperkende maatregelen tegen ernstige schendingen van de mensenrechten ( PB L 410 I van 7.12.2020, blz. 13 ). BIJLAGE De bijlage bij Besluit (GBVB) 2020/1999 wordt als volgt gewijzigd: 1) De volgende vermeldingen worden toegevoegd aan de lijst van natuurlijke personen en rechtspersonen, entiteiten en lichamen in rubriek A “Natuurlijke personen”: Namen (Transliteratie naar Latijns schrift) Namen Identificatiegegevens Motivering voor plaatsing op de lijst Datum van plaatsing op de lijst “110. Moshe SHARVIT משה שרביט (Hebreeuwse spelling) Geboortedatum: 13.11.1994 Nationaliteit: Israëlisch Geslacht: man ID-nummer: 206223000 Adres: Tirzah Valley Farm outpost, Westelijke Jordaanoever, bezette Palestijnse Gebieden Geassocieerde entiteiten: Moshe’s Farm Moshe Sharvit, een Israëlische kolonist in de Jordaanvallei, woont in een nederzetting in de buurt van een dorp die “Tirza Valley Farm” en ook wel “Moshe’s Farm” wordt genoemd. Moshe Sharvit is betrokken bij geweld en bedreigingen door kolonisten tegen Palestijnse bewoners in herdersgemeenschappen in de buurt van zijn heuveltopnederzetting op de Westelijke Jordaanoever. Zijn intimiderende houding tegenover die gemeenschappen is sinds oktober 2023 geëscaleerd. Moshe Sharvit heeft herhaaldelijk Palestijnen verbaal en fysiek geïntimideerd en hen gevraagd hun huizen en eigendommen te verlaten. In oktober 2023 leidde dat gedrag ertoe dat Palestijnse burgers hun dorp Ein Shibli ontvluchtten. Hij sprak dreigende taal tegen Palestijnse mannen, vrouwen en kinderen en viel een oudere persoon fysiek aan. Hij gooide stenen naar Palestijnen en hun vee, reed opzettelijk in op kuddes en reed over cultuurvelden, gebruikte honden om Palestijnen en hun vee aan te vallen en pleegde fysiek geweld tegen dieren met knuppels en zwepen. Derhalve is Moshe Sharvit verantwoordelijk voor ernstige en systematische schendingen van de mensenrechten, waaronder schendingen van het recht van eenieder op de hoogst haalbare standaard van lichamelijke en geestelijke integriteit. Die schendingen geven ook aanleiding tot ernstige bezorgdheid in het licht van de doelstellingen van het gemeenschappelijk buitenlands en veiligheidsbeleid als omschreven in artikel 21 van het Verdrag betreffende de Europese Unie. 15.7.2024 111. Zvi BAR YOSEF alias Zvi BAR-YOSEF Geboortedatum: 20.9.1992 Nationaliteit: Israëlisch Geslacht: man ID-nummer: 204377998 Geassocieerde entiteiten: Zvi’s Farm Zvi Bar Yosef vestigde op de Westelijke Jordaanoever, ten oosten van de nederzetting Halamish, de ongeautoriseerde nederzetting die bekend staat als “Zvi’s Farm”. De nederzetting eigende zich ongeveer 2 500  dunams/620 hectare cultuurgrond van de dorpen Jibya, Kaubar (Kobar) en Umm Safa toe. In 2019, 2021 en 2023 viel Zvi Bar Yosef herhaaldelijk Palestijnen uit die dorpen aan en deed hun geweld aan, waarbij enkele ernstig gewonden vielen. Derhalve is Zvi Bar Yosef verantwoordelijk voor ernstige en systematische schendingen van de mensenrechten, waaronder schendingen van het recht op lichamelijke en geestelijke integriteit, het recht op eigendom en het recht op eerbiediging van privéleven, familie- en gezinsleven. Die schendingen geven ook aanleiding tot ernstige bezorgdheid in het licht van de doelstellingen van het gemeenschappelijk buitenlands en veiligheidsbeleid als omschreven in artikel 21 van het Verdrag betreffende de Europese Unie. 15.7.2024 112. Isaschar MANNE alias Issachar MANN יששכר מן (Hebreeuwse spelling) Geboortedatum: 10.5.1983 Nationaliteit: Israëlisch Geslacht: man ID-nummer: 038826939 Isaschar Manne, die in de heuvels ten zuiden van Hebron de ongeautoriseerde nederzetting Manne Farm heeft gevestigd, viel herhaaldelijk privégrond van bewoners van het dorp Ta’ala binnen en belette Palestijnen zich vrij te verplaatsen, bijvoorbeeld door Palestijnse kinderen de toegang tot hun school in Tuba, Masafer Yatta, te verhinderen. Sinds 2018 zijn er verschillende getuigenissen geweest over het feit dat Isaschar Manne huizen van herders binnenvalt en hen bedreigt en lastigvalt. Manne, die vaak gewapend is, verhinderde Palestijnse herders de toegang tot hun weiden, waardoor zij hun land niet konden bewerken en niet in hun behoeften konden voorzien. Derhalve is Isaschar Manne verantwoordelijk voor systematische en ernstige schendingen van de mensenrechten, waaronder schendingen van het recht op eigendom, het recht op eerbiediging van privéleven, familie-en gezinsleven en het recht op onderwijs. Die schendingen geven ook aanleiding tot ernstige bezorgdheid in het licht van de doelstellingen van het gemeenschappelijk buitenlands en veiligheidsbeleid als omschreven in artikel 21 van het Verdrag betreffende de Europese Unie. 15.7.2024 113. Baruch MARZEL Functie(s): Lid van Otzma Yehudit Geboortedatum: 23.4.1959 Geboorteplaats: Boston, VS Nationaliteit: Amerikaans, Israëlisch Geslacht: man Adres: Tel Rumeida settlement, Hebron, bezette Palestijnse Gebieden Baruch Marzel behoort tot de extreemrechtse politieke partij “Otzma Yehudit”, die een van de meest extremistische ideologieën van Israël aanhangt en deel uitmaakt van de Kahane-beweging. In de jaren 90 was hij de leider van de Kahane-partij totdat die in 1994 door de Israëlische autoriteiten werd verboden. In 2019 verbood het Israëlische Hooggerechtshof Baruch Marzel zich kandidaat te stellen voor de parlementsverkiezingen omdat hij talrijke racistische opmerkingen had gemaakt. Marzel roept op tot de oprichting van een Groot-Israël, waar geen plaats is voor Palestijnen. Hij roept openlijk op tot een etnische zuivering van de Palestijnen en ontzegt de Palestijnen het recht op hun eigen land. Derhalve is Baruch Marzel verantwoordelijk voor ernstige schendingen van de mensenrechten, met name het stelselmatig uitdragen van haat op grond van nationaliteit, ras of godsdienst, waarmee wordt aangezet tot discriminatie, vijandigheid of geweld. Die schendingen geven ook aanleiding tot ernstige bezorgdheid in het licht van de doelstellingen van het gemeenschappelijk buitenlands en veiligheidsbeleid als omschreven in artikel 21 van het Verdrag betreffende de Europese Unie. 15.7.2024 114. Ben-Zion “Bentzi” GOPSTEIN בן ציון גופשטיין (Hebreeuwse spelling) Functie: stichter en leider van Lehava Geboortedatum: 10.9.1969 Nationaliteit: Israëlisch Geslacht: man ID-nummer: 024526394 Adres: Givat HaAvot, Kiryat Arba, bezette Palestijnse Gebieden Geassocieerde entiteiten: Lehava Ben-Zion “Bentzi” Gopstein, die in de nederzetting Kiryat Arba (Westelijke Jordaanoever) woont, is de oprichter en leider van de extremistische organisatie “Lehava”, die is ontstaan uit de Kahane-beweging en die als doel heeft “assimilatie in het Heilige Land te bestrijden”. Ben-Zion “Bentzi” Gopstein draagt een visie uit die alle Palestijnen hun rechten ontzegt, en roept op tot beëindiging van de Palestijnse aanwezigheid in Israël en de Palestijnse Gebieden. Ben-Zion “Bentzi” Gopstein riep openlijk op tot een oorlog tegen de Palestijnen. Hij mocht van het Israëlische Hooggerechtshof niet deelnemen aan de verkiezingen van de Knesset van 2019, omdat hij “stelselmatig aanzet tot racisme tegen de Arabische bevolking”. Derhalve is Ben-Zion “Bentzi” Gopstein verantwoordelijk voor systematische en ernstige schendingen van de mensenrechten, die bestaan uit het uitdragen van haat op grond van nationaliteit, ras of godsdienst, waarmee wordt aangezet tot discriminatie, vijandigheid of geweld. Die schendingen geven ook aanleiding tot ernstige bezorgdheid in het licht van de doelstellingen van het gemeenschappelijk buitenlands en veiligheidsbeleid als omschreven in artikel 21 van het Verdrag betreffende de Europese Unie. 15.7.2024” 2) De volgende vermeldingen worden toegevoegd aan de lijst van natuurlijke personen en rechtspersonen, entiteiten en lichamen in rubriek B “Rechtspersonen, entiteiten en lichamen”: Namen (Transliteratie naar Latijns schrift) Namen Identificatiegegevens Motivering voor plaatsing op de lijst Datum van plaatsing op de lijst “29. Moshe’s Farm alias Tirza Valley Farm Outpost החווה של משה (Hebreeuwse spelling) Adres: Westelijke Jordaanoever, bezette Palestijnse gebieden Datum van registratie: 2021 Geassocieerde personen: Moshe Sharvit Moshe’s Farm is eigendom van de Israëlische kolonist Moshe Sharvit en werd door hem opgericht in 2020. Moshe Sharvit is betrokken bij geweld en bedreigingen door kolonisten tegen Palestijnse herdersgemeenschappen die in de buurt van zijn heuveltopnederzetting op de Westelijke Jordaanoever wonen. Moshe’s Farm is een illegale nederzetting op ongeveer 1,5  kilometer ten zuidoosten van de Hamra-nederzetting, op de Westelijke Jordaanoever. Moshe’s Farm is sinds de oprichting ervan uitgebreid en omvat momenteel verschillende woningen, een gastenverblijf voor reizigers en een evenementencomplex. Het gastenverblijf kan tot honderd mensen herbergen en alle gebouwen zijn zonder vergunning geplaatst en zijn dus illegaal. Sinds de oprichting van Moshe’s Farm is de nederzetting een toneel van geweld en intimidatie tegen Palestijnse herdersgemeenschappen en het is de basis vanwaaruit Moshe Sharvit en andere boerderijbewoners overgaan tot geweld en intimidatie tegen Palestijnen. Moshe’s Farm is dus een entiteit die geassocieerd is met Moshe Sharvit, die op de lijst staat wegens ernstige en systematische schendingen van de mensenrechten, waaronder schendingen van het recht van eenieder op de hoogst haalbare standaard van lichamelijke en geestelijke integriteit. Die schendingen geven ook aanleiding tot ernstige bezorgdheid in het licht van de doelstellingen van het gemeenschappelijk buitenlands en veiligheidsbeleid als omschreven in artikel 21 van het Verdrag betreffende de Europese Unie. 15.7.2024 30. Zvi’s Farm החווה של צב (Hebreeuwse spelling) Adres: Halamish, Westelijke Jordaanoever, bezette Palestijnse gebieden Geassocieerde personen: Zvi Bar Yosef Zvi’s Farm is een illegale, ongeautoriseerde landbouwnederzetting op Palestijns grondgebied, in de buurt van Halamish, op de Westelijke Jordaanoever. Zvi’s Farm bevindt zich in een gedeelte van de Westelijke Jordaanoever dat onder volledige Israëlische militaire controle staat en waar Palestijnen wonen. Zvi’s Farm wordt geëxploiteerd door Zvi Bar Yosef, die de nederzetting gebruikt als basis vanwaaruit hij geweld pleegt tegen Palestijnse bewoners en Palestijnse landbouwers belet hun grond te betreden en te gebruiken. De nederzetting eigende zich ongeveer 2 500  dunams/620 hectare cultuurgrond van de dorpen Jibya, Kaubar (Kobar) en Umm Safa toe. In 2019, 2021 en 2023 viel Zvi Bar Yosef herhaaldelijk Palestijnen uit die dorpen aan en deed hun geweld aan, waarbij enkele ernstig gewonden vielen. Derhalve is Zvi’s Farm een entiteit die geassocieerd is met Zvi Bar Yosef, die op de lijst staat wegens ernstige en systematische schendingen van de mensenrechten, waaronder schendingen van het recht op lichamelijke en geestelijke integriteit, het recht op eigendom en het recht op eerbiediging van privéleven, familie- en gezinsleven. Die schendingen geven ook aanleiding tot ernstige bezorgdheid in het licht van de doelstellingen van het gemeenschappelijk buitenlands en veiligheidsbeleid als omschreven in artikel 21 van het Verdrag betreffende de Europese Unie. 15.7.2024 31. Tzav 9 alias Tsav 9; Order 9 Website: https://www.tzav9.co.il/faq/ Tzav 9 is een Israëlische groep gewelddadige activisten die in januari 2024 gezamenlijk is opgericht door Reut Ben Haim en Aviad Shlomo Sarid. Momenteel wordt de groep aangevoerd door Reut Ben Haim en Yossef (Sefi) Ben Haim. Volgens haar website zijn de twee belangrijkste missies van Tzav 9 het blokkeren van vrachtwagens met humanitaire hulp, waaronder voedsel, water en brandstof, voor Gaza, en het aantasten van de legitimiteit van de Organisatie van de Verenigde Naties voor hulpverlening aan Palestijnse vluchtelingen in het Nabije Oosten in Israël. Sinds januari 2024 blokkeert Tzav 9 regelmatig vrachtwagens met humanitaire hulp. Op 18 januari 2024 blokkeerde de groep voor het eerst hulpgoederen in Kerem Shalom. Op 13 mei 2024 nam Tzav 9 deel aan een gewelddadig protest tegen een vrachtwagenchauffeur bij de controlepost Tarqumiyah. Op 16 mei 2024 was Tzav 9 betrokken bij een aanval op een vrachtwagen met voedsel in Binyamin. Ook in andere gebieden, zoals Kerem Shalom en Nitzana, deden zich incidenten voor. De groep ging onder meer over tot gewelddadige protesten, aanvallen op vrachtwagens met voedsel en de vernietiging van voedsel. Die acties bemoeilijken de reeds nijpende situatie van de burgerbevolking in Gaza nog verder. Derhalve is Tzav 9 verantwoordelijk voor ernstige schendingen van de mensenrechten, waaronder schendingen van het recht van eenieder op de hoogst haalbare standaard van lichamelijke en geestelijke integriteit. Die schendingen geven ook aanleiding tot ernstige bezorgdheid in het licht van de doelstellingen van het gemeenschappelijk buitenlands en veiligheidsbeleid als omschreven in artikel 21 van het Verdrag betreffende de Europese Unie. 15.7.2024” ELI: http://data.europa.eu/eli/dec/2024/1967/oj ISSN 1977-0758 (electronic edition)",
  "source": "EUR LEX"
}