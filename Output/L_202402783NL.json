{
  "url": "http://www.w3.org/1999/xhtml\">",
  "content": "L_202402783NL.000101.fmx.xml Publicatieblad van de Europese Unie NL L-serie 2024/2783 29.10.2024 BESLUIT (GBVB) 2024/2783 VAN DE RAAD van 29 oktober 2024 tot wijziging van Besluit 2013/184/GBVB betreffende beperkende maatregelen in het licht van de situatie in Myanmar/Birma DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 22 april 2013 heeft de Raad Besluit 2013/184/GBVB ( 1 ) vastgesteld. (2) Op 31 januari 2023 heeft de hoge vertegenwoordiger van de Unie voor buitenlandse zaken en veiligheidsbeleid namens de Unie een verklaring afgelegd waarin hij de omverwerping van de democratisch verkozen regering van Myanmar door het leger van Myanmar krachtig veroordeelt wegens flagrante schending van de wil die het volk te kennen heeft gegeven tijdens de algemene verkiezingen van 8 november 2020. Met die onwettige daad kwam er een einde aan de democratische overgang van het land, met rampzalige gevolgen voor de humanitaire situatie, de maatschappij, de veiligheid, de economie en de mensenrechten. (3) Het blijft de Unie grote zorgen baren dat de escalatie van het geweld in Myanmar/Birma voortduurt en dat de situatie uitgroeit tot een langdurig conflict met gevolgen voor de rest van de regio. De Unie veroordeelt de aanhoudende ernstige mensenrechtenschendingen door het leger van Myanmar, waaronder gevallen van foltering, seksueel en gendergerelateerd geweld, de vervolging van actoren uit maatschappelijke organisaties, mensenrechtenactivisten en journalisten en aanvallen op de burgerbevolking, waaronder etnische en religieuze minderheden. (4) De Unie heeft herhaaldelijk verklaard dat indien de situatie in Myanmar/Birma niet snel verbetert, zij klaarstaat om verdere beperkende maatregelen te nemen tegen degenen die verantwoordelijk zijn voor het ondermijnen van de democratie en de rechtsstaat en voor de ernstige mensenrechtenschendingen die plaatsvinden in dat land. (5) Gelet op de aanhoudende ernstige situatie in Myanmar/Birma moeten drie personen en één entiteit worden toegevoegd aan de in de bijlage bij Besluit 2013/184/GBVB opgenomen lijst van natuurlijke personen en rechtspersonen, entiteiten en lichamen die onderworpen zijn aan beperkende maatregelen. (6) Besluit 2013/184/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit 2013/184/GBVB wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 29 oktober 2024. Voor de Raad De voorzitter BÓKA J. ( 1 ) Besluit 2013/184/GBVB van de Raad van 22 april 2013 betreffende beperkende maatregelen in het licht van de situatie in Myanmar/Birma ( PB L 111 van 23.4.2013, blz. 75 ). BIJLAGE De bijlage bij Besluit 2013/184/GBVB wordt als volgt gewijzigd: 1) De volgende vermeldingen worden toegevoegd aan de lijst in afdeling A (In artikel 5, lid 1, en artikel 6, lid 1, bedoelde natuurlijke personen): Naam Identificatiegegevens Motivering Datum van opneming in de lijst “104. Saw Chit Thu (ook bekend als Saw San Myint, Maung Chit Thu, Chit Thu) Nationaliteit: Myanmar/Birma Geboorteplaats: dorp Inn, Hlaingbwe, staat Karen, Myanmar/Birma Geslacht: mannelijk Rang: kolonel Geassocieerde entiteit: Chit Linn Myaing Group Kolonel Saw Chit Thu is een krijgsheer en zakenman in Karen/Kayin. Hij is oprichtend lid en secretaris-generaal van de grenswacht van Karen/Kayin ( Karen/Kayin Border Guard Forces — BGF)/het nationale leger van Karen ( Karen National Army — KNA), een gewapende groep die banden heeft met de Tatmadaw (het leger van Myanmar). Onder leiding van Chit Thu is de BGF/het KNA verantwoordelijk voor mensenrechtenschendingen tegen burgers in haar operatiegebieden, onder meer in oplichtingscentra zoals Shwe Kokko. Die centra zijn regionale hubs voor grensoverschrijdende criminaliteit, met inbegrip van onlinefraude en drugs- en mensenhandel. In de oplichtingscentra vinden massaal mensenrechtenschendingen plaats, zoals dwangarbeid en foltering, hetgeen een bedreiging vormt voor de vrede, de veiligheid en de stabiliteit in Myanmar/Birma. Voor het toezicht op de oplichtingscentra werkt de BGF/het KNA samen met de Tatmadaw, bijvoorbeeld door de Tatmadaw informatie te verstrekken over tegenstanders van de regering en door met geweld soldaten te rekruteren, hetgeen de bedreiging voor de veiligheid en de stabiliteit van Myanmar/Birma nog vergroot. Saw Chit Thu is de oprichter en voormalige voorzitter van Chit Linn Myaing Group (CLM), een concern dat wordt bestuurd door zijn familie in samenwerking met de BGF, die ook is betrokken bij en profijt trekt van Shwe Kokko. Sinds 2017 ontwikkelt Saw Chit Thu het project Yatai New City in Shwe Kokko, in samenwerking met Yatai International Holding Group. Als oprichtend lid en secretaris-generaal van de BGF/het KNA en vanwege zijn betrokkenheid bij de oplichtingscentra, is Saw Chit Thu verantwoordelijk voor ernstige mensenrechtenschendingen in Myanmar/Birma en is hij bovendien betrokken bij acties die de vrede, de veiligheid en de stabiliteit in Myanmar/Birma bedreigen. Hij heeft bovendien banden met de Tatmadaw. 29.10.2024 105. Mote Thun (ook bekend als Saw Mote Thun, Mote Thone) Nationaliteit: Myanmar/Birma Geslacht: mannelijk Rang: luitenant-kolonel Functie: adjunct-secretaris-generaal van de grenswacht van Karen/Kayin ( Karen/Kayin Border Guard Forces — BGF)/het nationale leger van Karen ( Karen National Army — KNA); oprichtend lid van de BGF van Karen/Kayin Geassocieerde persoon: Saw Chit Thu Luitenant-kolonel Mote Thun is oprichtend lid en adjunct-secretaris-generaal van de grenswacht van Karen/Kayin ( Karen/Kayin Border Guard Forces — BGF)/het nationale leger van Karen ( Karen National Army — KNA), een gewapende groep die banden heeft met de Tatmadaw (het leger van Myanmar). Hij is met name machtig in het zuiden van de stad Myawaddy aan de grens tussen Thailand en Myanmar, waar zich veel oplichtingscentra bevinden. Belangrijke centra onder zeggenschap van Mote Thun zijn onder meer Wan Kuok-Koi’s (ook bekend als Broken Tooth) en Dongmei Zone. Mote Thun is ook betrokken bij het project KK Park. De centra zijn regionale hubs voor grensoverschrijdende criminaliteit, met inbegrip van onlinefraude en drugs- en mensenhandel. In de oplichtingscentra vinden massaal mensenrechtenschendingen plaats, zoals dwangarbeid en foltering, hetgeen een bedreiging vormt voor de vrede, de veiligheid en de stabiliteit in Myanmar/Birma. Voor het toezicht op de oplichtingscentra werkt de BGF/het KNA samen met de Tatmadaw, bijvoorbeeld door de Tatmadaw informatie te verstrekken over tegenstanders van de regering en door met geweld soldaten te rekruteren, hetgeen de bedreiging voor de vrede, de veiligheid en de stabiliteit in Myanmar/Birma nog vergroot. Als oprichtend lid en adjunct-secretaris-generaal van de BGF/het KNA en vanwege zijn betrokkenheid bij de oplichtingscentra, is luitenant-kolonel Mote Thun verantwoordelijk voor ernstige mensenrechtenschendingen in Myanmar/Birma en is hij bovendien betrokken bij acties die de vrede, de veiligheid en de stabiliteit in Myanmar/Birma bedreigen. Hij heeft bovendien banden met de Tatmadaw. 29.10.2024 106. Tin Win (ook bekend als Saw Tin Win) Nationaliteit: Myanmar/Birma Geslacht: mannelijk Rang: majoor Functie: rechtstreeks ondergeschikt aan kolonel Saw Chit Thu in het nationale leger van Karen (KNA), voormalig lid van de grenswacht Geassocieerde persoon: Saw Chit Thu Majoor Tin Win is rechtstreeks ondergeschikt aan kolonel Saw Chit Thu in de grenswacht van Karen/Kayin ( Karen/Kayin Border Guard Forces — BGF)/het nationale leger van Karen ( Karen National Army — KNA), een gewapende groep die banden heeft met de Tatmadaw (het leger van Myanmar). Onder het rechtstreekse bevel van kolonel Saw Chit Thu ondersteunt Tin Win oplichtingscentra nabij Myawaddy, zoals Shwe Kokko, het project KK Park en het project Huanya, en trekt hij er profijt uit. Dit zijn grote regionale hubs voor grensoverschrijdende criminaliteit, met inbegrip van onlinefraude en drugs- en mensenhandel. In de oplichtingscentra vinden massaal mensenrechtenschendingen plaats, zoals dwangarbeid en foltering, hetgeen een bedreiging vormt voor de vrede, de veiligheid en de stabiliteit in Myanmar/Birma. Voor het toezicht op de oplichtingscentra werkt de BGF/het KNA samen met de Tatmadaw, bijvoorbeeld door de Tatmadaw informatie te verstrekken over tegenstanders van de regering en door met geweld soldaten te rekruteren, hetgeen de bedreiging voor de veiligheid en de stabiliteit van Myanmar/Birma nog vergroot. In zijn rol binnen de BGF/het KNA en vanwege zijn betrokkenheid bij oplichtingscentra, is majoor Tin Win verantwoordelijk voor ernstige mensenrechtenschendingen en is hij bovendien betrokken bij acties die de vrede, de veiligheid en de stabiliteit in Myanmar/Birma bedreigen. Hij heeft bovendien banden met de Tatmadaw. 29.10.2024” 2) De volgende vermelding wordt toegevoegd aan de lijst in afdeling B (Rechtspersonen, entiteiten en lichamen als bedoeld in artikel 6, lid 1): Naam Identificatiegegevens Motivering Datum van opneming in de lijst “22. Chit Linn Myaing Group (CLM) Plaats van registratie: Myanmar/Birma Hoofdvestiging: Shwe Kokko, stad Myawaddy, district Myawaddy, staat Kayin, Myanmar/Birma Chit Linn Myaing Group (CLM) is een concern onder zeggenschap van kolonel Saw Chit Thu, oprichtend lid en secretaris-generaal van de grenswacht van Karen/Kayin ( Karen/Kayin Border Guard Forces — BGF)/het nationale leger van Karen ( Karen National Army — KNA), een gewapende groep die banden heeft met de Tatmadaw (het leger van Myanmar), en zijn familie. CLM is betrokken bij en trekt financieel profijt uit activiteiten van oplichtingscentra, onder toezicht van de BGF/het KNA, in de regio van de stad Myawaddy (bij de grens tussen Thailand en Myanmar), onder meer in de stad Shwe Kokko. Shwe Kokko is een hub voor grensoverschrijdende criminaliteit, met inbegrip van onlinefraude en drugs- en mensenhandel. In dat oplichtingscentrum vinden massaal mensenrechtenschendingen plaats, zoals dwangarbeid en foltering, hetgeen een bedreiging vormt voor de vrede, de veiligheid en de stabiliteit in Myanmar/Birma. Voor het toezicht op de oplichtingscentra werkt de BGF/het KNA samen met de Tatmadaw, bijvoorbeeld door de Tatmadaw informatie te verstrekken over tegenstanders van de regering en door met geweld soldaten te rekruteren, hetgeen de bedreiging voor de veiligheid en de stabiliteit van Myanmar/Birma nog vergroot. Chit Linn Myaing Group is derhalve betrokken bij acties die de vrede, de veiligheid en de stabiliteit in Myanmar/Birma bedreigen en trekt bovendien profijt uit het leger van Myanmar. Chit Linn Myaing Group heeft banden met de Tatmadaw. 29.10.2024” ELI: http://data.europa.eu/eli/dec/2024/2783/oj ISSN 1977-0758 (electronic edition)",
  "source": "EUR LEX"
}