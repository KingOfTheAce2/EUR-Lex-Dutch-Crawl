{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997D0580:NL:HTML\">",
  "content": "EUR-Lex - 31997D0580 - NL Avis juridique important | 31997D0580 97/580/EG: Beschikking van de Commissie van 25 juli 1997 inzake de financiële bijdrage van de Gemeenschap voor de uitroeiing van mond- en klauwzeer in Griekenland Publicatieblad Nr. L 237 van 28/08/1997 blz. 0024 - 0025 BESCHIKKING VAN DE COMMISSIE van 25 juli 1997 inzake de financiële bijdrage van de Gemeenschap voor de uitroeiing van mond- en klauwzeer in Griekenland (97/580/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied (1), laatstelijk gewijzigd bij Beschikking 94/370/EG van de Raad (2), en met name op artikel 3, lid 3, en artikel 11, Overwegende dat zich in de periode van 3 juli tot en met 30 september 1996 in Griekenland uitbraken van mond- en klauwzeer hebben voorgedaan; Overwegende dat deze ziekte een ernstige bedreiging vormt voor de veestapel in de Gemeenschap en dat de Gemeenschap een financiële bijdrage kan verlenen om deze ziekte zo snel mogelijk te helpen uitroeien; Overwegende dat de Griekse autoriteiten, zodra de aanwezigheid van mond- en klauwzeer officieel was bevestigd, maatregelen hebben getroffen op grond van artikel 3, lid 2, van Beschikking 90/424/EEG en van Richtlijn 85/511/EEG van de Raad van 18 november 1985 tot vaststelling van gemeenschappelijke maatregelen ter bestrijding van mond- en klauwzeer (3), laatstelijk gewijzigd bij de Akte van Toetreding van Oostenrijk, Finland en Zweden; dat deze maatregelen door de Griekse autoriteiten zijn gemeld; Overwegende dat, met het oog op de uitroeiing van de ziekte, een dorp als een epizoötechnische eenheid kan worden beschouwd voorzover het gaat om schapen- of geitenhoudersbedrijven; Overwegende dat aan de voorwaarden voor de verlening van financiële bijstand door de Gemeenschap is voldaan; Overwegende dat Griekenland, met het oog op een deugdelijk financieel beheer, de nodige bewijsstukken aan de Commissie moet overleggen; Overwegende dat het maximale bijstandsbedrag voor deze actie vooraf moet worden vastgesteld; Overwegende dat de in deze beschikking vervatte maatregelen in overeenstemming zijn met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 Aan Griekenland kan financiële bijstand van de Gemeenschap worden verleend voor de uitroeiing van mond- en klauwzeer in de periode van 3 juli 1996 tot en met 30 september 1996. De financiële bijdrage van de Gemeenschap bedraagt 70 % van de kosten van de vergoeding die de eigenaars hebben ontvangen voor: - het slachten en de destructie van de dieren; - de destructie van melk, wol, verontreinigd diervoeder en, voorzover ontsmetting niet mogelijk is, verontreinigd materieel; - het reinigen en ontsmetten van de bedrijven. De vergoeding voor de in het derde streepje bedoelde maatregelen mag aan andere personen dan de eigenaars zijn verleend. Artikel 2 1. De in artikel 1 bedoelde financiële bijdrage van de Gemeenschap wordt betaald nadat de bewijsstukken zijn overgelegd. 2. De in lid 1 bedoelde bewijsstukken betreffende de in artikel 1 bedoelde vergoeding omvatten: a) een epizoötiologisch verslag over elk bedrijf of epizoötiologische eenheid waar dieren zijn geslacht. Daarin moeten inlichtingen worden verstrekt over: i) besmette bedrijven en besmette epizoötiologische eenheden: - plaats en adres, - datum waarop het vermoeden van de aanwezigheid van de ziekte is gerezen en datum van de bevestiging daarvan, - aantal geslachte en gedestrueerde dieren en datum van slacht en destructie, - slacht- en destructiemethode, - soort en aantal monsters dat is genomen en onderzocht op het ogenblik dat het vermoeden van de aanwezigheid van de ziekte is gerezen; resultaten van het onderzoek, - bron van besmetting zoals aangenomen op basis van een volledig epizoötiologisch onderzoek; ii) contactbedrijven en epizoötiologische eenheden die met de besmetting in contact zijn geweest: - gegevens zoals vermeld onder i), eerste, derde en vierde streepje, - besmet bedrijf (uitbraak) waarmee, naar is bevestigd of wordt aangenomen, het bedrijf of de epidemiologische eenheid in contact is geweest; soort contact; b) een financieel verslag met een lijst van de begunstigden en de ligging van hun bedrijf, het aantal geslachte dieren, de datum van de slacht en het betaalde bedrag. 3. De financiële bijdrage van de Gemeenschap bedraagt maximaal 5 620 000 ecu. Zij wordt alleen toegekend voor acties waarvoor overeenkomstig lid 2 bewijsstukken zijn ingediend en waarvoor aan de eigenaars een vergoeding is betaald binnen 90 dagen na de bevestiging van de aanwezigheid van de ziekte op het betrokken bedrijf. Artikel 3 Deze beschikking is gericht tot Griekenland. Gedaan te Brussel, 25 juli 1997. Voor de Commissie Franz FISCHLER Lid van de Commissie (1) PB nr. L 224 van 18. 8. 1990, blz. 19. (2) PB nr. L 168 van 2. 7. 1994, blz. 31. (3) PB nr. L 315 van 26. 11. 1985, blz. 11.",
  "source": "EUR LEX"
}