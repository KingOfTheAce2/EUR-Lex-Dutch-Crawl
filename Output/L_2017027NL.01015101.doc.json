{
  "url": "http://www.w3.org/1999/xhtml\">",
  "content": "L_2017027NL.01015101.xml 1.2.2017 NL Publicatieblad van de Europese Unie L 27/151 UITVOERINGSBESLUIT (EU) 2017/168 VAN DE COMMISSIE van 31 januari 2017 betreffende de vaststelling van de technische specificaties van de „Internet Engineering Task Force” als referenties bij overheidsopdrachten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1025/2012 van het Europees Parlement en de Raad van 25 oktober 2012 betreffende Europese normalisatie, tot wijziging van de Richtlijnen 89/686/EEG en 93/15/EEG van de Raad alsmede de Richtlijnen 94/9/EG, 94/25/EG, 95/16/EG, 97/23/EG, 98/34/EG, 2004/22/EG, 2007/23/EG, 2009/23/EG en 2009/105/EG van het Europees Parlement en de Raad en tot intrekking van Beschikking 87/95/EEG van de Raad en Besluit nr. 1673/2006/EG van het Europees Parlement en de Raad ( 1 ) , en met name artikel 13, lid 1, Na raadpleging van het Europees multistakeholderplatform inzake ICT-normalisatie en van deskundigen uit de bedrijfstak, Overwegende hetgeen volgt: (1) Normalisatie speelt een belangrijke rol bij de ondersteuning van de Europa 2020-strategie, zoals beschreven in de mededeling van de Commissie „Europa 2020: een strategie voor slimme, duurzame en inclusieve groei” ( 2 ) . In verschillende vlaggenschipinitiatieven van de Europa 2020-strategie is gewezen op het belang van vrijwillige normalisatie op de markten voor producten en diensten om de compatibiliteit en interoperabiliteit tussen producten en diensten te kunnen waarborgen, technologische ontwikkelingen te kunnen stimuleren en innovatie te kunnen ondersteunen. (2) Het belang van normen wordt ook erkend in de mededeling van de Commissie „De eengemaakte markt verbeteren: meer mogelijkheden voor mensen en ondernemingen” ( 3 ) , waarin normen worden beschouwd als essentieel voor het Europese concurrentievermogen en cruciaal voor innovatie en vooruitgang op de eengemaakte markt, omdat zij zorgen voor meer veiligheid, interoperabiliteit en concurrentie en helpen handelsbelemmeringen weg te nemen. (3) De voltooiing van de digitale eengemaakte markt heeft hoge prioriteit voor de Europese Unie, zoals is benadrukt in de mededeling van de Commissie „Jaarlijkse groeianalyse 2015” ( 4 ) . In haar mededeling over een strategie voor een digitale eengemaakte markt voor Europa ( 5 ) heeft de Commissie de nadruk gelegd op de rol van normalisatie en interoperabiliteit bij de totstandkoming van een Europese digitale economie met groeipotentieel op de lange termijn. (4) In de digitale samenleving worden normalisatieproducten onmisbaar om de interoperabiliteit tussen apparatuur, toepassingen, dataopslagplaatsen, diensten en netwerken te waarborgen. In de mededeling van de Commissie „Een strategische visie voor Europese normen: de duurzame groei van de Europese economie tussen nu en 2020 bevorderen en versnellen” ( 6 ) worden de specifieke omstandigheden van de normalisatie van informatie- en communicatietechnologieën (ICT) erkend, waarbij oplossingen, toepassingen en diensten vaak worden ontwikkeld door wereldwijde ICT-fora en -consortia die zich tot leidende organisaties voor de ontwikkeling van ICT-normen hebben ontpopt. (5) Verordening (EU) nr. 1025/2012 heeft tot doel het Europese kader voor normalisatie te moderniseren en te verbeteren. In die verordening wordt een systeem opgezet waarbij de Commissie kan besluiten tot vaststelling van de relevantste en meest algemeen aanvaarde technische ICT-specificaties die zijn afgegeven door organisaties die geen Europese, internationale of nationale normalisatieorganisaties zijn. De mogelijkheid om bij de aankoop van hardware, software en informatietechnologiediensten het volledige scala van technische ICT-specificaties te gebruiken, maakt interoperabiliteit tussen apparatuur, diensten en toepassingen mogelijk, helpt voorkomen dat overheidsdiensten aan een bepaalde technologie gebonden zijn wanneer een openbare aanbesteder na het aflopen van een aanbestedingscontract vanwege het gebruik van merkgebonden ICT-oplossingen niet op een andere aanbieder kan overstappen, en bevordert de concurrentie bij de levering van interoperabele ICT-oplossingen. (6) Om als referentie bij overheidsopdrachten in aanmerking te komen, moeten technische ICT-specificaties voldoen aan de voorschriften van bijlage II bij Verordening (EU) nr. 1025/2012. Het voldoen aan deze voorschriften geeft de overheden de zekerheid dat de technische ICT-specificaties zijn vastgesteld in overeenstemming met de beginselen van openheid, eerlijkheid, objectiviteit en non-discriminatie die op het gebied van normalisatie door de Wereldhandelsorganisatie zijn erkend. (7) Het besluit om een ICT-specificatie vast te stellen moet worden goedgekeurd na raadpleging van het Europees multistakeholderplatform inzake ICT-normalisatie, dat is opgericht bij een besluit van de Commissie ( 7 ) , aangevuld met andere vormen van raadpleging van deskundigen uit de bedrijfstak. (8) Op 11 juni 2015 heeft het Europese multistakeholderplatform inzake ICT-normalisatie 27 technische specificaties van de „Internet Engineering Task Force” geëvalueerd aan de hand van de voorschriften van bijlage II bij Verordening (EU) nr. 1025/2012 en heeft het een positief advies uitgebracht over de vaststelling daarvan als referentie bij overheidsopdrachten. De evaluatie van de technische specificaties van de IETF is vervolgens ter raadpleging aan deskundigen uit de bedrijfstak voorgelegd, die het positieve advies over de vaststelling hebben onderschreven. (9) De 27 technische specificaties worden ontwikkeld en beheerd door de Internet Engineering Task Force (IETF), het belangrijkste orgaan dat zich bezighoudt met de ontwikkeling van nieuwe standaardspecificaties van hoge kwaliteit voor het ontwerp, het gebruik en het beheer van het internet. IETF is een internationale organisatie die werkt op basis van het „proces voor internetnormen”, een open, transparant en op consensus gebaseerd proces dat wordt gebruikt door de internetgemeenschap voor de normalisatie van protocollen en procedures ten behoeve van alle gebruikers in de hele wereld. (10) De 27 technische specificaties van de IETF worden veelvuldig gebruikt voor internetdoeleinden. Zij bestaan uit normen en protocollen om een internetnetwerk op te zetten (Transmission Control Protocol/Internet protocol (TCP/IP), User Datagram Protocol (UDP), Domain Name System (DNS), Dynamic Host Configuration Protocol (DHCP), Simple Network Management Protocol (SNMP), Security Architecture for the Internet Protocol (IPsec) en Network Time Protocol (NTP)); normen en protocollen voor beveiligde verbindingen (Secure Shell-2 (SSH-2) Protocol, Transport Layer Security (TLS) Protocol en Internet X.509 Public Key Infrastructure Certificate and Certificate Revocation List (CRL) Profile (PKIX)); normen en protocollen om een website op te zetten (Hypertext Transfer Protocol (HTTP), Upgrading to TLS Within HTTP/1.1, Uniform Resource Identifiers (URI), Uniform Resource Locator (URL), Uniform Resource Names (URN), File Transfer Protocol (FTP), 8-bit Unicode Transformation Format (UTF-8) en JavaScript Object Notation (JSON)); normen en protocollen voor e-mail-, kalender- en nieuwstoepassingen (Simple Mail Transfer Protocol (SMTP), Internet Message Access Protocol (IMAP), Post Office Protocol — version 3 (POP3), Multipurpose Internet Mail Extensions (MIME), Network News Transfer Protocol (NNTP), Internet Calendaring and Scheduling Core Object Specification (iCalendar), vCard (VCF), Common Format and MIME Type for Comma-Separated Values (CSV)) en normen en protocollen voor toepassingen voor multimediastreaming (Real-time Transport Protocol (RTP) en Session Initiation Protocol (SIP)). (11) De 27 technische specificaties van de IETF moeten derhalve worden vastgesteld als een technische ICT-specificatie waarnaar in overheidsopdrachten kan worden verwezen, HEEFT HET VOLGENDE BESLUIT VASTGESTELD: Artikel 1 De in de bijlage vermelde technische specificaties van de „Internet Engineering Task Force” komen in aanmerking om bij overheidsopdrachten als referentie te dienen. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 31 januari 2017. Voor de Commissie De voorzitter Jean-Claude JUNCKER ( 1 ) PB L 316 van 14.11.2012, blz. 12 . ( 2 ) COM(2010) 2020 definitief van 3 maart 2010. ( 3 ) COM(2015) 550 final van 28 oktober 2015. ( 4 ) COM(2014) 902 final van 28 november 2014. ( 5 ) COM(2015) 192 final van 6 mei 2015. ( 6 ) COM(2011) 311 definitief van 1 juni 2011. ( 7 ) Besluit van de Commissie van 28 november 2011 tot oprichting van een Europees multistakeholderplatform inzake ICT-normalisatie ( PB C 349 van 30.11.2011, blz. 4 ). BIJLAGE Lijst van technische specificaties van de „Internet Engineering Task Force” (IETF) die in aanmerking komen om bij overheidsopdrachten als referentie te dienen ( 1 ) 1. Transmission Control Protocol/Internet protocol (TCP/IP) 2. User Datagram Protocol (UDP) 3. Domain Name System (DNS) 4. Dynamic Host Configuration Protocol (DHCP) 5. Simple Network Management Protocol (SNMP) 6. Security Architecture for the Internet Protocol (IPsec) 7. Network Time Protocol (NTP) 8. Secure Shell-2 Protocol (SSH-2) 9. Transport Layer Security Protocol (TLS) 10. Internet X.509 Public Key Infrastructure Certificate and Certificate Revocation List (CRL) Profile (PKIX) 11. Hypertext Transfer Protocol (HTTP) 12. Upgrading to TLS Within HTTP/1.1 (HTTPS) 13. Uniform Resource Identifiers (URI) 14. Uniform Resource Locator (URL) 15. Uniform Resource Names (URN) 16. File Transfer Protocol (FTP) 17. 8-bit Unicode Transformation Format (UTF-8) 18. Simple Mail Transfer Protocol (SMTP) 19. Internet Message Access Protocol (IMAP) 20. Post Office Protocol — version 3 (POP3) 21. Multipurpose Internet Mail Extensions (MIME) 22. Network News Transfer Protocol (NNTP) 23. Internet Calendaring and Scheduling Core Object Specification (iCalendar) 24. File format standard for electronic business cardS (vCard) 25. Common Format and MIME Type for Comma-Separated Values (CSV) 26. Real-time Transport Protocol (RTP) 27. Session Initiation Protocol (SIP) ( 1 ) De specificaties van de IETF kunnen gratis worden gedownload op http://www.rfc-editor.org/",
  "source": "EUR LEX"
}