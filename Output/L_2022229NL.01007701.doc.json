{
  "url": "http://www.w3.org/1999/xhtml\"><!--",
  "content": "L_2022229NL.01007701.xml 5.9.2022 NL Publicatieblad van de Europese Unie L 229/77 UITVOERINGSBESLUIT (EU) 2022/1462 VAN DE COMMISSIE van 2 september 2022 betreffende de in artikel 27, lid 5, van Verordening (EU) 2018/1240 van het Europees Parlement en de Raad bedoelde vereisten inzake de voor het gesprek gebruikte audio- en videocommunicatiemiddelen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/1240 van het Europees Parlement en de Raad van 12 september 2018 tot oprichting van een Europees reisinformatie- en -autorisatiesysteem (Etias) en tot wijziging van de Verordeningen (EU) nr. 1077/2011, (EU) nr. 515/2014, (EU) 2016/399, (EU) 2016/1624 en (EU) 2017/2226 ( 1 ) , en met name artikel 27, lid 5, Overwegende hetgeen volgt: (1) Bij Verordening (EU) 2018/1240 is een Europees reisinformatie en -autorisatiesysteem (Etias) ingesteld ten behoeve van onderdanen van derde landen die zijn vrijgesteld van de verplichting om bij het overschrijden van de buitengrenzen in het bezit te zijn van een visum. Bij die verordening zijn de voorwaarden en procedures voor het verlenen of weigeren van een reisautorisatie vastgesteld. (2) De nationale Etias-eenheid van de verantwoordelijke lidstaat kan bij het onderzoeken van en beslissen over reisautorisatieaanvragen onder bepaalde voorwaarden de aanvrager uitnodigen voor een gesprek in het land van verblijf van de aanvrager. Dit gesprek dient normaliter plaats te vinden in het consulaat dat het dichtst bij de verblijfplaats van de aanvrager is gelegen. (3) Audio- en videocommunicatie moet de aanvraagprocedure vergemakkelijken. Als gevolg van de recente technologische ontwikkelingen zijn er verschillende manieren om een gesprek op afstand te voeren. Daarom moeten er vereisten worden vastgesteld waaraan de audio- en videocommunicatiemiddelen voor het voeren van gesprekken op afstand moeten voldoen. Deze vereisten moeten regels inzake gegevensbescherming, beveiliging en vertrouwelijkheid omvatten. Er moeten ook regels worden vastgesteld voor het testen, selecteren en gebruiken van de instrumenten. (4) Wat de verwerking van persoonsgegevens betreft, verwijst dit besluit naar Verordening (EU) 2016/679 van het Europees Parlement en de Raad ( 2 ) . In deze context houdt dit in dat, wanneer het gesprek wordt opgenomen, de aanvrager vooraf in kennis moet worden gesteld van de opname en toestemming voor de opname moet verlenen. (5) Aangezien Verordening (EU) 2018/1240 voortbouwt op het Schengenacquis, heeft Denemarken overeenkomstig artikel 4 van het Protocol (nr. 22) betreffende de positie van Denemarken, dat aan het Verdrag betreffende de Europese Unie en het Verdrag betreffende de werking van de Europese Unie is gehecht, kennis gegeven van de omzetting van Verordening (EU) 2018/1240 in zijn nationale wetgeving. Denemarken is derhalve door dit besluit gebonden. (6) Dit besluit houdt een ontwikkeling in van de bepalingen van het Schengenacquis waaraan Ierland niet deelneemt ( 3 ) ; Ierland neemt derhalve niet deel aan de vaststelling van dit besluit en dit is niet bindend voor, noch van toepassing op deze lidstaat. (7) Wat IJsland en Noorwegen betreft, houdt dit besluit een ontwikkeling in van de bepalingen van het Schengenacquis, in de zin van de Overeenkomst tussen de Raad van de Europese Unie en de Republiek IJsland en het Koninkrijk Noorwegen inzake de wijze waarop IJsland en Noorwegen worden betrokken bij de uitvoering, de toepassing en de ontwikkeling van het Schengenacquis ( 4 ) , die vallen onder het gebied bedoeld in artikel 1, punt A, van Besluit 1999/437/EG van de Raad ( 5 ) . (8) Wat Zwitserland betreft, houdt dit besluit een ontwikkeling in van de bepalingen van het Schengenacquis, in de zin van de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 6 ) , die vallen onder het gebied bedoeld in artikel 1, punt A, van Besluit 1999/437/EG van de Raad, in samenhang met artikel 3 van Besluit 2008/146/EG van de Raad ( 7 ) . (9) Wat Liechtenstein betreft, houdt dit besluit een ontwikkeling in van de bepalingen van het Schengenacquis, in de zin van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 8 ) , die vallen onder het gebied bedoeld in artikel 1, punt A, van Besluit 1999/437/EG van de Raad, in samenhang met artikel 3 van Besluit 2011/350/EU van de Raad ( 9 ) . (10) Dit besluit vormt een handeling die op het Schengenacquis voortbouwt of anderszins daaraan is gerelateerd in de zin van respectievelijk artikel 3, lid 1, van de Toetredingsakte van 2003, artikel 4, lid 1, van de Toetredingsakte van 2005 en artikel 4, lid 1, van de Toetredingsakte van 2011. (11) De Europese Toezichthouder voor gegevensbescherming heeft op 10 mei 2021 een advies uitgebracht, (12) De in dit besluit vervatte maatregelen zijn in overeenstemming met het advies van het Comité slimme grenzen, HEEFT HET VOLGENDE BESLUIT VASTGESTELD: Artikel 1 Vereisten voor de audio- en videocommunicatiemiddelen, onder meer inzake gegevensbescherming, beveiliging en vertrouwelijkheid De vereisten, onder meer inzake gegevensbescherming, beveiliging en vertrouwelijkheid, voor de audio- en videocommunicatiemiddelen voor het voeren van een gesprek met een aanvrager overeenkomstig artikel 27, lid 4, van Verordening (EU) 2018/1240, zijn vastgesteld in dit besluit en in de bijlage. Artikel 2 Testen van geschikte instrumenten 1.   Het Agentschap van de Europese Unie voor het operationeel beheer van grootschalige IT-systemen op het gebied van vrijheid, veiligheid en recht (eu-LISA) analyseert de beschrijving van instrumenten voor audio- en videocommunicatie die op de markt beschikbaar zijn, toetst deze aan de in de bijlage opgenomen vereisten en maakt een voorselectie van de instrumenten voor audio- en videocommunicatie die volgens de beschrijving aan de vereisten voldoen. 2.   eu-LISA test, in samenwerking met de nationale autoriteiten, de in de voorselectie opgenomen instrumenten voor audio- en videocommunicatie. Bij de tests moet zo veel mogelijk rekening worden gehouden met de in de bijlage opgenomen vereisten. 3.   eu-LISA analyseert de resultaten van de tests en stelt een lijst van aanbevolen geschikte instrumenten ter beschikking van de lidstaten. 4.   eu-LISA voert op verzoek van de Commissie een tweede analyse van de beschrijving van de op de markt beschikbare instrumenten uit, toetst deze aan de in de bijlage opgenomen vereisten en test zo nodig de in de voorselectie opgenomen instrumenten met als doel een geactualiseerde lijst van geschikte instrumenten aan te bevelen aan de lidstaten. Artikel 3 Selectie en gebruik van geschikte instrumenten 1.   De nationale Etias-eenheden maken gebruik van: a) een van de instrumenten die zijn opgenomen in de in artikel 2, lid 3, bedoelde lijst van geschikte instrumenten; b) een ander instrument dat aan de in de bijlage opgenomen vereisten voldoet. Het is de verantwoordelijkheid van de lidstaten te analyseren of de in de eerste alinea, punt b), bedoelde instrumenten aan de in de bijlage opgenomen vereisten voldoen, en deze instrumenten te testen. 2.   Het is de verantwoordelijkheid van de nationale Etias-eenheden toezicht op het gebruik van de instrumenten te houden en te waarborgen dat de instrumenten voldoen aan de in de bijlage bij dit besluit opgenomen vereisten en aan Verordening (EU) 2016/679. Artikel 4 Inwerkingtreding Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 2 september 2022. Voor de Commissie De voorzitter Ursula VON DER LEYEN ( 1 ) PB L 236 van 19.9.2018, blz. 1 . ( 2 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 ). ( 3 ) Dit besluit valt niet onder de werkingssfeer van de maatregelen waarin is voorzien bij Besluit 2002/192/EG van de Raad van 28 februari 2002 betreffende het verzoek van Ierland deel te mogen nemen aan bepalingen van het Schengenacquis ( PB L 64 van 7.3.2002, blz. 20 ). ( 4 ) PB L 176 van 10.7.1999, blz. 36 . ( 5 ) Besluit 1999/437/EG van de Raad van 17 mei 1999 inzake bepaalde toepassingsbepalingen van de door de Raad van de Europese Unie, de Republiek IJsland en het Koninkrijk Noorwegen gesloten overeenkomst inzake de wijze waarop deze twee staten worden betrokken bij de uitvoering, de toepassing en de ontwikkeling van het Schengenacquis ( PB L 176 van 10.7.1999, blz. 31 ). ( 6 ) PB L 53 van 27.2.2008, blz. 52 . ( 7 ) Besluit 2008/146/EG van de Raad van 28 januari 2008 betreffende de sluiting namens de Europese Gemeenschap van de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( PB L 53 van 27.2.2008, blz. 1 ). ( 8 ) PB L 160 van 18.6.2011, blz. 21 . ( 9 ) Besluit 2011/350/EU van de Raad van 7 maart 2011 betreffende de sluiting namens de Europese Unie van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis betreffende de afschaffing van controles aan de binnengrenzen en het verkeer van personen ( PB L 160 van 18.6.2011, blz. 19 ). BIJLAGE 1. Doelstellingen Deze bijlage bevat de vereisten voor de audio- en videocommunicatiemiddelen, onder meer wat betreft de regelgeving inzake beveiliging en vertrouwelijkheid. 2. Vereisten voor de audio- en videocommunicatiemiddelen, onder meer wat betreft de regelgeving inzake beveiliging en vertrouwelijkheid: # Beschrijving 1 Voor de verbinding met het instrument moet gebruik kunnen worden gemaakt van internetbrowsers van ten minste drie aanbieders van reguliere browsers/besturingssystemen. 2 Het instrument moet voor oproepen binnen de bandbreedte audiocommunicatie in twee richtingen aanbieden (niet gebaseerd op telefonie). 3 Er moeten videogesprekken met behulp van een webcam kunnen worden gevoerd. 4 De interviewers moeten de deelnemers kunnen beheren (identificeren/accepteren/weigeren, geluid van het audiokanaal dempen en weer aanzetten, het videokanaal tonen/verbergen). 5 Gemachtigde gebruikers in de nationale Etias-eenheid van de verantwoordelijke lidstaat of in een van de consulaten van die lidstaat, die over een permanente audio- en videoconferentieaccount beschikken, moeten hun eigen conferenties via het internet kunnen organiseren. Het moet mogelijk zijn een audio- en videoconferentie vooraf in te plannen en uitnodigingen naar de aanvragers te versturen. 6 Aanvragers die geen permanente audio- en videoconferentieaccount hebben, moeten toch aan een oproep kunnen deelnemen met behulp van een applicatie die beschikbaar is op het internet en via ten minste drie reguliere browsers/besturingssystemen kan worden gebruikt op alle apparaten (smartphone, tablet, laptop en desktop). Deze applicatie moet gratis aan de aanvrager worden aangeboden. 7 Gesprekken moeten kunnen worden beveiligd met een individuele PIN-code of individueel wachtwoord voor eenmalig gebruik. 8 Textchat moet mogelijk zijn. 9 Het moet mogelijk zijn om documenten te delen door de schermen van de elektronische apparaten te delen. 10 Oproepen moeten kunnen worden geregistreerd indien de nationale Etias-eenheid dat eist. De oproepen moeten lokaal kunnen worden gedownload en opgeslagen. 11 Alle communicatie moet worden voorzien van eind-tot-eindversleuteling. 12 Er moeten logbestanden van alle audio- en videocommunicatie worden aangelegd. 13 Het instrument moet beschikbaar zijn met de meest recente goedgekeurde patches en ondersteunde versies. 14 Het instrument moet variabele bandbreedten ondersteunen. 15 De beschikbaarheid van het instrument moet op jaarbasis ten minste 99,5 % bedragen, gepland onderhoud buiten beschouwing gelaten.",
  "source": "EUR LEX"
}