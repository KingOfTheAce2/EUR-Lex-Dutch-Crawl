{
  "url": "http://www.w3.org/1999/xhtml\">",
  "content": "L_2005125NL.01000801.xml 18.5.2005 NL Publicatieblad van de Europese Unie L 125/8 BESLUIT VAN DE RAAD van 10 mei 2005 tot wijziging van Besluit 1999/70/EG betreffende de externe accountants van de nationale centrale banken, met betrekking tot de externe accountants van de Nationale Bank van België/Banque Nationale de Belgique en de Bank van Griekenland (2005/377/EG) DE RAAD VAN DE EUROPESE UNIE, Gelet op het Protocol betreffende de statuten van het Europees Stelsel van centrale banken en van de Europese Centrale Bank, gehecht aan het Verdrag tot oprichting van de Europese Gemeenschap, inzonderheid op artikel 27, lid 1, Gelet op Aanbeveling ECB/2005/7 van de Europese Centrale Bank van 7 april 2005 aan de Raad van de Europese Unie betreffende de externe accountant van de Bank of Greece ( 1 ) en Aanbeveling ECB/2005/8 van de Europese Centrale Bank van 7 april 2005 aan de Raad van de Europese Unie betreffende de externe accountant van de Nationale Bank van België/Banque Nationale de Belgique ( 2 ) , Overwegende hetgeen volgt: (1) De rekeningen van de Europese Centrale Bank (ECB) en van de nationale centrale banken van het Eurosysteem moeten worden gecontroleerd door onafhankelijke externe accountants, die op aanbeveling van de Raad van bestuur van de ECB zijn aanvaard door de Raad van de Europese Unie. (2) Het mandaat van de huidige externe accountants van de Nationale Bank van België/Banque Nationale de Belgique (hierna „NBB/BNB” genoemd) is geëindigd en zal niet worden verlengd. Het is derhalve noodzakelijk om met ingang van het boekjaar 2005 nieuwe externe accountants te benoemen. (3) De NBB/BNB heeft Ernst & Young Bedrijfsrevisoren/Réviseurs d’Entreprises als haar nieuwe externe accountants geselecteerd, zulks overeenkomstig haar regels inzake openbare aanbesteding, en de ECB is van mening dat de geselecteerde accountants voldoen aan de noodzakelijke vereisten voor benoeming. (4) De Raad van bestuur van de ECB beveelt aan dat de externe accountants voor drie jaar worden benoemd, met de mogelijkheid van eenmalige verlenging. (5) Onder Grieks recht mag een externe accountant niet voor meer dan vier boekjaren worden benoemd. Bijgevolg mag het mandaat van Charalambos Stathakis, één van de twee huidige externe accountants, niet worden verlengd. De Bank van Griekenland mag, onder Grieks recht, Ernst & Young (Hellas) Certified Auditors SA aanhouden als haar externe accountant, mits de verantwoordelijke partner wordt gerouleerd. (6) De Bank van Griekenland heeft besloten dat Ernst & Young (Hellas) Certified Auditors SA haar enige externe accountant zal zijn voor het boekjaar 2005 en de ECB is van mening dat deze firma voldoet aan de noodzakelijke vereisten voor een dergelijke benoeming. (7) De Raad van bestuur van de ECB heeft aanbevolen om het bestaande mandaat van de externe accountant te continueren voor een periode van één jaar, met de mogelijkheid van verlenging. (8) Het is raadzaam om de aanbevelingen van de Raad van bestuur van de ECB te volgen en Besluit 1999/70/EG ( 3 ) dienovereenkomstig aan te passen, BESLUIT: Artikel 1 Artikel 1, lid 1, van Besluit 1999/70/EG wordt vervangen door: „1.   Ernst & Young Bedrijfsrevisoren/Réviseurs d’Entreprises worden aanvaard als externe accountants van de Nationale Bank van België/Banque Nationale de Belgique, met ingang van het boekjaar 2005 voor een periode van drie jaar, met de mogelijkheid van eenmalige verlenging.”. Artikel 2 Artikel 1, lid 12, van Besluit 1999/70/EG wordt vervangen door: „12.   Ernst & Young (Hellas) Certified Auditors SA worden aanvaard als externe accountants van de Bank van Griekenland voor het boekjaar 2005, met de mogelijkheid van verlenging voor één jaar.”. Artikel 3 Dit besluit wordt ter kennis gebracht van de Europese Centrale Bank. Artikel 4 Dit besluit wordt bekendgemaakt in het Publicatieblad van de Europese Unie . Gedaan te Brussel, 10 mei 2005. Voor de Raad De voorzitter J. KRECKÉ ( 1 ) PB C 91 van 15.4.2005, blz. 4 . ( 2 ) PB C 91 van 15.4.2005, blz. 5 . ( 3 ) PB L 22 van 29.1.1999, blz. 69 . Besluit laatstelijk gewijzigd bij Besluit 2005/266/EG ( PB L 82 van 31.3.2005, blz. 6 ).",
  "source": "EUR LEX"
}