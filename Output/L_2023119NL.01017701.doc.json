{
  "url": "http://www.w3.org/1999/xhtml\">",
  "content": "L_2023119NL.01017701.xml 5.5.2023 NL Publicatieblad van de Europese Unie L 119/177 UITVOERINGSBESLUIT (GBVB) 2023/922 VAN DE RAAD van 4 mei 2023 tot uitvoering van Besluit 2010/788/GBVB betreffende beperkende maatregelen in het licht van de situatie in de Democratische Republiek Congo DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2010/788/GBVB van de Raad van 20 december 2010 betreffende beperkende maatregelen in het licht van de situatie in de Democratische Republiek Congo ( 1 ) , en met name artikel 6, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 20 december 2010 heeft de Raad Besluit 2010/788/GBVB vastgesteld. (2) Het Comité van de Veiligheidsraad van de Verenigde Naties, ingesteld krachtens Resolutie 1533 (2004) van de Veiligheidsraad van de Verenigde Naties, heeft op 1 maart 2023 de gegevens met betrekking tot één persoon die aan beperkende maatregelen onderworpen is, geactualiseerd. (3) Bijlage I bij Besluit 2010/788/GBVB moet bijgevolg dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Bijlage I bij Besluit 2010/788/GBVB wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 4 mei 2023. Voor de Raad De voorzitter J. BORRELL FONTELLES ( 1 ) PB L 336 van 21.12.2010, blz. 30 . BIJLAGE In bijlage I bij Besluit 2010/788/GBVB, rubriek a) (“Lijst van personen als bedoeld in artikel 3, lid 1”), wordt vermelding 30 vervangen door: “30. Bosco TAGANDA (ook bekend als: a) Bosco Ntaganda, b) Bosco Ntagenda, c) Generaal Taganda, d) Lydia (toen hij tot de APR behoorde), e) Terminator, f) Tango Romeo (roepnaam), g) Romeo (roepnaam), h) Majoor) Adres: België (vanaf 14 december 2022). Geboortedatum: tussen 1973 en 1974. Geboorteplaats: Bigogwe, Rwanda. Nationaliteit: Democratische Republiek Congo. Datum plaatsing op de VN-lijst: 1 november 2005 (gewijzigd op 13 oktober 2016, 19 augustus 2020, 1 maart 2023). Andere informatie: Geboren in Rwanda maar verhuisd naar Nyamitaba, Masisigebied in Noord-Kivu, waar hij zijn jeugd doorbracht. Na de vredesovereenkomsten van Ituri van 11 december 2004 is hij bij presidentieel decreet tot brigadegeneraal van het Congolese leger (FARDC) benoemd. Nadat hij eerder chef-staf van het CNDP was, werd hij na de arrestatie van Laurent Nkunda opperbevelhebber van het CNDP in januari 2009. Sinds januari 2009 is hij feitelijk plaatsvervangend bevelhebber van de achtereenvolgende tegen de FDLR gerichte operaties “Umoja Wetu”, “Kimia II” en “Amani Leo” in Noord- en Zuid-Kivu. Is Rwanda in maart 2013 binnengekomen en heeft zich op 22 maart vrijwillig overgegeven aan functionarissen van het ICC in Kigali. Is overgebracht naar het ICC in Den Haag. Op 9 juni 2014 heeft het ICC jegens hem 13 aanklachten wegens oorlogsmisdrijven en 5 wegens misdrijven tegen de menselijkheid bevestigd. Het proces is in september 2015 gestart. Op 8 juli 2019 heeft het ICC hem schuldig bevonden aan 18 oorlogsmisdrijven en misdrijven tegen de menselijkheid, begaan in Ituri in 2002/2003. Op 7 november 2019 werd hij veroordeeld tot een gevangenisstraf van in totaal 30 jaar. Hij heeft beroep ingesteld tegen zowel zijn veroordeling als zijn straf. Op 30 maart 2021 heeft de kamer van beroep van het ICC de veroordeling en het vonnis bevestigd. Op 14 december 2022 is hij met het oog op de tenuitvoerlegging van zijn straf naar België overgebracht. Weblink naar de speciale kennisgeving van Interpol en de VN-Veiligheidsraad: https://www.interpol.int/en/How-we-work/Notices/View-UN-Notices-Individuals Aanvullende informatie uit de beschrijving van de redenen voor opneming op de lijst verstrekt door het Sanctiecomité: Bosco Taganda was de militair bevelhebber van de UPC/L, had invloed op het beleid van deze organisatie en voerde het commando over, en controleerde de activiteiten van, de strijdkrachten van de UPC/L, een van de in punt 20 van UNSCR 1493 (2003) genoemde gewapende groepen en milities die betrokken is bij wapenhandel en bijgevolg het wapenembargo schendt. Is in december 2004 tot generaal van het Congolese leger (FARDC) benoemd, maar weigerde de promotie, waardoor hij thans buiten het FARDC staat. Volgens het bureau van de speciale vertegenwoordiger van de secretaris-generaal van de VN voor kinderen en gewapende conflicten was hij verantwoordelijk voor het ronselen en inzetten van kinderen in Ituri in 2002 en 2003, en had hij in 155 gevallen directe verantwoordelijkheid en/of commandoverantwoordelijkheid voor de rekrutering en inzet van kinderen in Noord-Kivu van 2002 tot en met 2009. Hij had als chef-staf van het CNDP directe verantwoordelijkheid en commandoverantwoordelijkheid voor het bloedbad in Kiwanja in november 2008. Hij werd geboren in Rwanda maar verhuisde als kind naar Nyamitaba, in Masisigebied in de provincie Noord-Kivu. In juni 2011 verbleef hij in Goma waar hij grote boerderijen bezat in de streek Ngungu van het Masisigebied in de provincie Noord-Kivu. Na de vredesovereenkomsten van Ituri werd hij op 11 december 2004 bij presidentieel decreet tot brigadegeneraal van het Congolese leger (FARDC) benoemd. Nadat hij eerder chef-staf van het CNDP was, werd hij in januari 2009 na de arrestatie van Laurent Nkunda militair bevelhebber van het CNDP. Vanaf januari 2009 was hij feitelijk plaatsvervangend bevelhebber van de achtereenvolgende tegen de FDLR gerichte operaties “Umoja Wetu”, “Kimia II” en “Amani Leo” in de provincies Noord- en Zuid-Kivu. Hij is Rwanda in maart 2013 binnengekomen en heeft zich op 22 maart vrijwillig overgegeven aan functionarissen van het ICC in Kigali. Vervolgens werd hij overgebracht naar het ICC in Den Haag. Op 9 juni 2014 heeft het ICC jegens hem 13 aanklachten wegens oorlogsmisdrijven en 5 wegens misdrijven tegen de menselijkheid bevestigd. Het proces is in september 2015 gestart.”.",
  "source": "EUR LEX"
}