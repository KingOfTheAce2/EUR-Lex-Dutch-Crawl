{
  "url": "http://www.w3.org/1999/xhtml\"><!--",
  "content": "L_2016345NL.01007201.xml 20.12.2016 NL Publicatieblad van de Europese Unie L 345/72 UITVOERINGSBESLUIT (EU) 2016/2318 VAN DE COMMISSIE van 16 december 2016 betreffende de door Spanje voorgestelde afwijking van de wederzijdse erkenning van de vergunningen voor brodifacum bevattende biociden overeenkomstig artikel 37 van Verordening (EU) nr. 528/2012 van het Europees Parlement en de Raad (Kennisgeving geschied onder nummer C(2016) 8414) (Slechts de tekst in de Spaanse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 37, lid 2, onder b), Overwegende hetgeen volgt: (1) Het bedrijf Syngenta Crop Protection AG („de aanvrager”) heeft bij Spanje volledige aanvragen ingediend voor de wederzijdse erkenning van door Ierland verleende vergunningen voor rodenticiden die de werkzame stof brodifacum bevatten („de producten”). Ierland heeft vergunningen voor de producten verleend voor gebruik als rodenticide door professionele gebruikers en opgeleide professionele gebruikers binnenshuis, buitenshuis rond gebouwen en in rioleringen en door het grote publiek binnenshuis en buitenshuis rond gebouwen. (2) Krachtens artikel 37, lid 2, van Verordening (EU) nr. 528/2012 heeft Spanje de aanvrager voorgesteld de voorwaarden van de in Spanje te verlenen vergunningen aan te passen en het gebruik van de producten tot opgeleide professionele gebruikers en gebruik binnenshuis te beperken. Het doel van deze beperkingen is het milieu overeenkomstig artikel 37, lid 1, onder a), van Verordening (EU) nr. 528/2012 te beschermen door te voorkomen dat niet tot de doelsoorten behorende dieren primair en secundair worden vergiftigd als gevolg van de gevaarlijke eigenschappen van brodifacum, die de stof potentieel persistent, bioaccumulerend en toxisch of zeer persistent en uiterst bioaccumulerend maken. (3) De aanvrager was het niet eens met de voorgestelde beperkingen en vond dat ze onvoldoende waren gerechtvaardigd op grond van artikel 37, lid 1, van Verordening (EU) nr. 528/2012. Spanje heeft de Commissie hiervan op 18 april 2016 in kennis gesteld overeenkomstig artikel 37, lid 2, tweede alinea, van die verordening. (4) Overeenkomstig Richtlijn 2010/10/EU van de Commissie ( 2 ) worden alleen vergunningen voor brodifacum bevattende biociden verleend als alle passende en beschikbare risicobeperkende maatregelen zijn genomen om zowel het risico van primaire en secundaire blootstelling van niet tot de doelsoorten behorende dieren als de langetermijneffecten van de stof op het milieu te beperken. Die maatregelen kunnen het gebruik onder meer tot uitsluitend professionele gebruikers of tot een specifiek gebied beperken. (5) De Commissie merkt op dat het voorstel van Spanje deel uitmaakt van een nationale reeks risicobeperkende maatregelen voor bloedstollingsremmende rodenticiden, waarvan de Commissie in 2012 in kennis is gesteld in het kader van besprekingen over de risicobeperkende maatregelen van de lidstaten bij het verlenen van vergunningen voor bloedstollingsremmende rodenticide biociden. (6) Met betrekking tot de beperking van het gebruik tot uitsluitend opgeleide professionele gebruikers merkt de Commissie op dat die categorie gebruikers wordt geacht over de vereiste kennis, vaardigheden en competenties te beschikken om de risico's van het gebruik van rodenticiden voor niet tot de doelsoorten behorende dieren in te schatten. Die categorie gebruikers wordt daarom geacht te kunnen beslissen welk rodenticide nodig is om een plaag te beheersen met een minimaal effect op het milieu. (7) De voorgestelde beperking van het gebruik tot gebruik binnenshuis voorkomt dat niet tot de doelsoorten behorende dieren — bijvoorbeeld kleine zoogdieren die rond gebouwen leven — aan brodifacum worden blootgesteld, zodat het aantal gevallen van primaire vergiftiging afneemt. De beperking kan er zo ook toe bijdragen dat het aantal gevallen van secundaire vergiftiging van roofdieren die zich met besmette dieren voeden, afneemt. (8) De voorgestelde afwijking strookt met de specifieke bepalingen van Richtlijn 2010/10/EU, die de lidstaten een zekere speelruimte laten bij de toepassing van de passende en beschikbare risicobeperkende maatregelen als voorwaarde voor het verlenen van vergunningen voor producten die brodifacum bevatten. De voorgestelde afwijking is gerechtvaardigd om het milieu te beschermen, met name omdat beoogd wordt de primaire en secundaire vergiftiging van niet tot de doelsoorten behorende organismen te voorkomen of te verminderen. De Commissie is daarom van mening dat de voorgestelde afwijking van de wederzijdse erkenning voldoet aan de voorwaarde van artikel 37, lid 1, onder a), van Verordening (EU) nr. 528/2012. (9) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 1.   De door Spanje voorgestelde afwijking van de wederzijdse erkenning van de in lid 2 bedoelde producten is gerechtvaardigd op grond van de bescherming van het milieu, zoals bedoeld in artikel 37, lid 1, onder a), van Verordening (EU) nr. 528/2012. 2.   Lid 1 is van toepassing op producten met de volgende in het biocidenregister vermelde nummers: a) BC-KC011180-73; b) BC-VM011322-40. Artikel 2 Dit besluit is gericht tot het Koninkrijk Spanje. Gedaan te Brussel,16 december 2016. Voor de Commissie Vytenis ANDRIUKAITIS Lid van de Commissie ( 1 ) PB L 167 van 27.6.2012, blz. 1 . ( 2 ) Richtlijn 2010/10/EU van de Commissie van 9 februari 2010 tot wijziging van Richtlijn 98/8/EG van het Europees Parlement en de Raad teneinde brodifacum als werkzame stof in bijlage I bij die richtlijn op te nemen ( PB L 37 van 10.2.2010, blz. 44 ).",
  "source": "EUR LEX"
}