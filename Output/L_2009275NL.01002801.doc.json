{
  "url": "http://www.w3.org/1999/xhtml\">",
  "content": "L_2009275NL.01002801.xml 21.10.2009 NL Publicatieblad van de Europese Unie L 275/28 BESCHIKKING VAN DE COMMISSIE van 20 oktober 2009 tot goedkeuring van bepaalde nationale programma’s voor de bestrijding van salmonella bij kalkoenen (Kennisgeving geschied onder nummer C(2009) 7735) (Voor de EER relevante tekst) (2009/771/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 2160/2003 van het Europees Parlement en de Raad van 17 november 2003 inzake de bestrijding van salmonella en andere specifieke door voedsel overgedragen zoönoseverwekkers ( 1 ) , en met name op artikel 6, lid 2, Overwegende hetgeen volgt: (1) Verordening (EG) nr. 2160/2003 is bedoeld om te waarborgen dat er adequate en doeltreffende maatregelen worden getroffen voor de detectie en de bestrijding van salmonella en andere zoönoseverwekkers in alle stadia van productie, verwerking en distributie, in het bijzonder op het niveau van de primaire productie, teneinde de prevalentie ervan en het risico voor de volksgezondheid te verminderen. (2) Die verordening bepaalt dat communautaire doelstellingen voor de vermindering van de prevalentie van de in bijlage I daarbij vermelde zoönoses en zoönoseverwekkers bij bepaalde dierpopulaties moeten worden vastgesteld. (3) Bij Verordening (EG) nr. 584/2008 van de Commissie van 20 juni 2008 ter uitvoering van Verordening (EG) nr. 2160/2003 van het Europees Parlement en de Raad wat betreft een communautaire doelstelling voor het verminderen van de prevalentie van Salmonella Enteritidis en Salmonella Typhimurium bij kalkoenen ( 2 ) is een communautaire doelstelling voor de vermindering van de prevalentie van Salmonella Enteritidis en Salmonella Typhimurium bij kalkoenen op het niveau van de primaire productie vastgesteld. (4) Om de communautaire doelstelling te verwezenlijken moeten de lidstaten nationale programma’s voor de bestrijding van salmonella bij kalkoenen opstellen en bij de Commissie indienen overeenkomstig Verordening (EG) nr. 2160/2003. (5) Bepaalde lidstaten hebben dergelijke programma’s ingediend; deze zijn in overeenstemming bevonden met de desbetreffende communautaire veterinaire wetgeving en met name met Verordening (EG) nr. 2160/2003. (6) Die nationale bestrijdingsprogramma’s moeten dan ook worden goedgekeurd. (7) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 De door de in de bijlage bij deze beschikking vermelde lidstaten ingediende nationale programma’s voor de bestrijding van salmonella bij kalkoenen worden goedgekeurd. Artikel 2 Deze beschikking is van toepassing met ingang van 1 januari 2010. Artikel 3 Deze beschikking is gericht tot de lidstaten. Gedaan te Brussel, 20 oktober 2009. Voor de Commissie Androulla VASSILIOU Lid van de Commissie ( 1 ) PB L 325 van 12.12.2003, blz. 1 . ( 2 ) PB L 162 van 21.6.2008, blz. 3 . BIJLAGE België Bulgarije Tsjechië Denemarken Duitsland Ierland Griekenland Spanje Frankrijk Italië Cyprus Litouwen Hongarije Malta Nederland Oostenrijk Polen Portugal Roemenië Slovenië Slowakije Finland Zweden Verenigd Koninkrijk",
  "source": "EUR LEX"
}