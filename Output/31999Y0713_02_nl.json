{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999Y0713(02):NL:HTML\">",
  "content": "EUR-Lex - 31999Y0713(02) - NL Avis juridique important | 31999Y0713(02) Conclusies van de Raad van 8 juni 1999 betreffende de integratie van de eisen voor de bescherming van de volksgezondheid in de communautaire beleidsmaatregelen Publicatieblad Nr. C 195 van 13/07/1999 blz. 0004 - 0004 CONCLUSIES VAN DE RAAD van 8 juni 1999 betreffende de integratie van de eisen voor de bescherming van de volksgezondheid in de communautaire beleidsmaatregelen (1999/C 195/02) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, BEVESTIGT OPNIEUW zijn resoluties van 20 december 1995(1) en 12 november 1996(2) alsmede zijn conclusies van 30 april 1998(3) betreffende de integratie van de eisen voor de bescherming van de volksgezondheid in de communautaire beleidsmaatregelen en neemt er nota van dat de Commissie, in aansluiting op deze resoluties en conclusies, doende is passende methoden en criteria te ontwikkelen voor de integratie van gezondheidseisen in andere communautaire beleidssectoren en voor de evaluatie van de gevolgen van communautaire beleidsmaatregelen voor de menselijke gezondheid; VERZOEKT de Commissie OPNIEUW om in haar jaarverslagen over de uitvoering van het algemene werkprogramma van het voorgaande jaar afdelingen op te nemen over de gevolgen voor de volksgezondheid en in haar jaarlijkse werkprogramma alle voorstellen aan te geven die gevolgen voor de bescherming van de volksgezondheid kunnen hebben; BETREURT HET, dat het vierde jaarverslag over de integratie van de eisen voor de bescherming van de volksgezondheid in de communautaire beleidsmaatregelen (1997) nog niet is toegezonden; DRINGT ER bij de Commisie OP AAN haar vierde verslag met spoed in te dienen; WIJST EROP dat de verplichting om de volksgezondheid te integreren in andere communautaire beleidsmaatregelen is aangescherpt; IS VAN MENING dat toekomstige verslagen een probleemgerichte aanpak moeten volgen en toegespitst moeten zijn op vraagstukken van direct belang, met inachtneming van de prioriteiten van het nieuwe programma inzake de volksgezondheid. (1) PB C 350 van 30.12.1995, blz. 2. (2) PB C 374 van 11.12.1996, blz. 3. (3) PB C 169 van 4.6.1998, blz. 1.",
  "source": "EUR LEX"
}