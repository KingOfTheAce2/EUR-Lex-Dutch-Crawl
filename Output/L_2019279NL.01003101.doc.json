{
  "url": "http://www.w3.org/1999/xhtml\"><!--",
  "content": "L_2019279NL.01003101.xml 31.10.2019 NL Publicatieblad van de Europese Unie L 279/31 RICHTLIJN (EU) 2019/1831 VAN DE COMMISSIE van 24 oktober 2019 tot vaststelling van een vijfde lijst van indicatieve grenswaarden voor beroepsmatige blootstelling uit hoofde van Richtlijn 98/24/EG van de Raad en tot wijziging van Richtlijn 2000/39/EG van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 98/24/EG van de Raad van 7 april 1998 betreffende de bescherming van de gezondheid en de veiligheid van werknemers tegen risico’s van chemische agentia op het werk ( 1 ) , en met name artikel 3, lid 2, Overwegende hetgeen volgt: (1) Beginsel 10 van de Europese pijler van sociale rechten ( 2 ) , die op 17 november 2017 in Göteborg is afgekondigd, bepaalt dat alle werknemers recht hebben op een gezonde, veilige en goed aangepaste werkomgeving. Het recht op een hoog niveau van bescherming van hun gezondheid en veiligheid op het werk en op een werkomgeving die op hun professionele behoeften is afgestemd en hen in staat stelt langer op de arbeidsmarkt actief te blijven, omvat ook bescherming tegen blootstelling aan chemische agentia op het werk. (2) In haar mededeling “Veiliger en gezonder werk voor iedereen” ( 3 ) benadrukt de Commissie duidelijk dat de bescherming van werknemers tegen blootstelling aan gevaarlijke chemische stoffen op het werk voortdurend moet worden verbeterd. (3) De Commissie moet op grond van Richtlijn 98/24/EG EU-doelstellingen inzake de bescherming van werknemers tegen chemische risico’s in de vorm van indicatieve grenswaarden voor beroepsmatige blootstelling voorstellen, die op het niveau van de EU moeten worden vastgesteld. (4) Bij artikel 3, lid 2, van Richtlijn 98/24/EG is de Commissie gemachtigd indicatieve grenswaarden voor beroepsmatige blootstelling vast te stellen of te herzien, met inachtneming van de beschikbare meettechnieken, volgens de procedure van artikel 17 van Richtlijn 89/391/EEG van de Raad ( 4 ) . (5) In artikel 3, lid 1, van Richtlijn 98/24/EG is bepaald dat de Commissie door middel van een onafhankelijke wetenschappelijke beoordeling van de meest recente wetenschappelijke gegevens een evaluatie opstelt van het verband tussen de gevolgen van gevaarlijke chemische agentia voor de gezondheid en het niveau van beroepsmatige blootstelling. (6) De Commissie wordt in deze taak bijgestaan door het bij Besluit 2014/113/EU van de Commissie ( 5 ) ingestelde Wetenschappelijk Comité inzake grenswaarden voor beroepsmatige blootstelling aan chemische agentia (Scoel). (7) Overeenkomstig Richtlijn 98/24/EG betekent “grenswaarde voor beroepsmatige blootstelling”, tenzij anders omschreven: de grenswaarde van de tijdgewogen gemiddelde concentratie van een chemisch agens in de lucht in de ademzone van een werknemer in verhouding tot een bepaalde referentieperiode. (8) Indicatieve grenswaarden voor beroepsmatige blootstelling zijn gezondheidskundige grenswaarden voor beroepsmatige blootstelling die zijn afgeleid van de meest recente beschikbare wetenschappelijke gegevens en zijn vastgesteld door de Commissie, met inachtneming van de beschikbare meettechnieken. Het zijn drempelniveaus voor de blootstelling waaronder voor een bepaald chemisch agens over het algemeen geen schadelijke effecten worden verwacht na een kortstondige blootstelling of een dagelijkse blootstelling gedurende een beroepsleven. Zij vormen EU-doelstellingen en zijn erop gericht werkgevers te helpen bij het bepalen en beoordelen van risico’s en bij het uitvoeren van preventieve en beschermende maatregelen overeenkomstig Richtlijn 98/24/EG. (9) Overeenkomstig de aanbevelingen van het Scoel worden indicatieve grenswaarden voor beroepsmatige blootstelling vastgesteld in verhouding tot een referentieperiode van acht uur tijdgewogen gemiddelde (grenswaarden voor langdurige blootstelling) en, voor bepaalde chemische agentia, tot kortere referentieperiodes, over het algemeen vijftien minuten tijdgewogen gemiddelde (grenswaarden voor kortstondige blootstelling), om rekening te houden met de gevolgen van blootstelling gedurende korte tijd. (10) Voor elk chemisch agens waarvoor op het niveau van de Unie een indicatieve grenswaarde voor beroepsmatige blootstelling is vastgesteld, moeten de lidstaten een nationale grenswaarde voor beroepsmatige blootstelling vaststellen. Daarbij moeten zij rekening houden met de grenswaarde van de Unie en de aard van de nationale grenswaarde bepalen in overeenstemming met de nationale wetgeving en praktijk. (11) Indicatieve grenswaarden voor beroepsmatige blootstelling vormen een belangrijk onderdeel van de algemene maatregelen ter bescherming van werknemers tegen gezondheidsrisico’s die voortvloeien uit blootstelling aan gevaarlijke chemische stoffen. (12) Overeenkomstig artikel 3 van Richtlijn 98/24/EG heeft het Scoel het verband beoordeeld tussen de gevolgen van de tien in de bijlage bij deze richtlijn vermelde chemische agentia voor de gezondheid en het niveau van beroepsmatige blootstelling. Het comité heeft voor al die chemische agentia de vaststelling aanbevolen van indicatieve grenswaarden voor beroepsmatige blootstelling via inademing in verhouding tot een referentieperiode van acht uur tijdgewogen gemiddelde. Daarom is het passend grenswaarden voor langdurige blootstelling vast te stellen voor alle agentia van de bijlage bij deze richtlijn. (13) Voor een aantal van die chemische agentia, met name aniline, trimethylamine, 2-fenylpropaan (cumeen), sec-butylacetaat, 4-aminotolueen, isobutylacetaat, isoamylalcohol, n-butylacetaat en fosforyltrichloride heeft het Scoel ook aanbevolen grenswaarden voor kortstondige blootstelling vast te stellen. (14) Voor bepaalde stoffen is het ter verzekering van het hoogst mogelijke beschermingsniveau noodzakelijk ook met de mogelijkheid van huidpenetratie rekening te houden. Bij de chemische agentia in de lijst in de bijlage bij deze richtlijn heeft het Scoel vastgesteld dat mogelijk aanzienlijke opname via de huid kan plaatsvinden voor aniline, 2-fenylpropaan (cumeen) en 4-aminotolueen. Daarom is het passend in de bijlage bij deze richtlijn indicaties op te nemen waarin de mogelijk aanzienlijke opname via de huid voor die chemische agentia wordt vermeld, naast de indicatieve grenswaarden voor beroepsmatige blootstelling. (15) Eén van de chemische agentia, 2-fenylpropaan (cumeen), is momenteel opgenomen in de bijlage bij Richtlijn 2000/39/EG van de Commissie ( 6 ) . Het Scoel heeft aanbevolen voor deze stof een nieuwe indicatieve grenswaarde voor beroepsmatige blootstelling vast te stellen. Daarom is het passend een herziene grenswaarde voor 2-fenylpropaan (cumeen) op te nemen in de bijlage bij deze richtlijn en de vermelding ervan in de bijlage bij Richtlijn 2000/39/EG te schrappen. (16) Overeenkomstig de gezamenlijke politieke verklaring van 28 september 2011 van de lidstaten en de Commissie over toelichtende stukken ( 7 ) hebben de lidstaten zich ertoe verbonden om, in verantwoorde gevallen, de kennisgeving van hun omzettingsmaatregelen vergezeld te doen gaan van een of meer stukken waarin het verband tussen de onderdelen van een richtlijn en de overeenkomstige delen van de nationale omzettingsinstrumenten wordt toegelicht. (17) Wat deze richtlijn betreft, beschouwt de Commissie de toezending van dergelijke stukken in de vorm van een tabel waarin het verband tussen deze richtlijn en de nationale maatregelen wordt aangetoond, als gerechtvaardigd, aangezien voor sommige agentia reeds nationale grenswaarden voor beroepsmatige blootstelling bestaan in nationale wetgeving, en gezien de verscheidenheid en de technische aard van de wetgevingsinstrumenten op nationaal niveau voor de vaststelling van grenswaarden voor beroepsmatige blootstelling. (18) Het Raadgevend Comité voor veiligheid en gezondheid op de arbeidsplaats is overeenkomstig artikel 3, lid 2, van Richtlijn 98/24/EG geraadpleegd en heeft advies uitgebracht op 6 december 2017 en 31 mei 2018. Het comité erkende dat er momenteel problemen zijn in verband met de beschikbaarheid van meettechnieken die zouden kunnen worden gebruikt om aan te tonen dat wordt voldaan aan de voorgestelde grenswaarde voor fosforyltrichloride en isoamylalcohol, en dat inspanningen moeten worden gedaan om ervoor te zorgen dat tegen het einde van de omzettingstermijn geschikte technieken beschikbaar zijn. (19) De in deze richtlijn vervatte maatregelen zijn in overeenstemming met het advies van het bij artikel 17 van Richtlijn 89/391/EEG van de Raad ingestelde Comité voor de technische vooruitgang, HEEFT DE VOLGENDE RICHTLIJN VASTGESTELD: Artikel 1 Een vijfde lijst van indicatieve grenswaarden voor beroepsmatige blootstelling voor de in de bijlage opgenomen chemische agentia wordt vastgesteld voor de EU. Artikel 2 De lidstaten stellen voor de in de bijlage opgenomen chemische agentia nationale grenswaarden voor beroepsmatige blootstelling vast, waarbij zij rekening houden met de EU-grenswaarden. Artikel 3 In de bijlage bij Richtlijn 2000/39/EG wordt de vermelding van cumeen geschrapt met ingang van 20 mei 2021. Artikel 4 1.   De lidstaten zorgen ervoor dat de wettelijke en bestuursrechtelijke bepalingen die nodig zijn om aan deze richtlijn te voldoen uiterlijk 20 mei 2021 worden vastgesteld en bekendgemaakt. Zij delen de Commissie de tekst van die bepalingen onverwijld mede en laten die kennisgeving vergezeld gaan van een of meer toelichtende stukken in de vorm van tabellen waarin het verband tussen de bepalingen en deze richtlijn wordt aangetoond. Wanneer de lidstaten die bepalingen aannemen, wordt in die bepalingen zelf of bij de officiële bekendmaking ervan naar deze richtlijn verwezen. De regels voor deze verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mede die zij op het onder deze richtlijn vallende gebied vaststellen. Artikel 5 Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 6 Deze richtlijn is gericht tot de lidstaten. Gedaan te Brussel, 24 oktober 2019. Voor de Commissie De voorzitter Jean-Claude JUNCKER ( 1 ) PB L 131 van 5.5.1998, blz. 11 . ( 2 ) Europese pijler van sociale rechten, november 2017, https://ec.europa.eu/commission/priorities/deeper-and-fairer-economic-and-monetary-union/european-pillar-social-rights_nl ( 3 ) Mededeling van de Commissie “Veiliger en gezonder werk voor iedereen — Modernisering van de wetgeving en het beleid van de EU inzake veiligheid en gezondheid op het werk” COM(2017) 12 final. http://ec.europa.eu/social/main.jsp?langId=en&catId=89&newsId=2709 ( 4 ) Richtlijn 89/391/EEG van de Raad van 12 juni 1989 betreffende de tenuitvoerlegging van maatregelen ter bevordering van de verbetering van de veiligheid en de gezondheid van de werknemers op het werk ( PB L 183 van 29.6.1989, blz. 1 ). ( 5 ) Besluit 2014/113/EU van de Commissie van 3 maart 2014 tot oprichting van een Wetenschappelijk Comité inzake grenswaarden voor beroepsmatige blootstelling aan chemische agentia en tot intrekking van Besluit 95/320/EG ( PB L 62 van 4.3.2014, blz. 18 ). ( 6 ) Richtlijn 2000/39/EG van de Commissie van 8 juni 2000 tot vaststelling van een eerste lijst van indicatieve grenswaarden voor beroepsmatige blootstelling ter uitvoering van Richtlijn 98/24/EG van de Raad betreffende de bescherming van de gezondheid en de veiligheid van werknemers tegen risico’s van chemische agentia op het werk ( PB L 142 van 16.6.2000, blz. 47 ). ( 7 ) PB C 369 van 17.12.2011, blz. 14 . BIJLAGE EG-nr. ( 1 ) CAS-nr. ( 2 ) Naam van het chemisch agens Grenswaarden Indicatie ( 3 ) 8 uur ( 4 ) Kortstondig ( 5 ) mg/m 3 ( 6 ) ppm ( 7 ) mg/m 3 ( 6 ) ppm ( 7 ) 200-539-3 62-53-3 aniline ( 8 ) 7,74 2 19,35 5 huid 200-817-4 74-87-3 chloormethaan 42 20 - - - 200-875-0 75-50-3 trimethylamine 4,9 2 12,5 5 - 202-704-5 98-82-8 2-fenylpropaan (cumeen) ( 8 ) 50 10 250 50 huid 203-300-1 105-46-4 sec-butylacetaat 241 50 723 150 - 203-403-1 106-49-0 4-aminotolueen 4,46 1 8,92 2 huid 203-745-1 110-19-0 isobutylacetaat 241 50 723 150 - 204-633-5 123-51-3 isoamylalcohol 18 5 37 10 - 204-658-1 123-86-4 n-butylacetaat 241 50 723 150 - 233-046-7 10025-87-3 fosforyltrichloride 0,064 0,01 0,12 0,02 - ( 1 ) EG-nr.: het Europese Gemeenschap (EG)-nummer is het identificatienummer voor stoffen in de Europese Unie. ( 2 ) CAS-nr.: registratienummer van de Chemical Abstract Service. ( 3 ) De indicatie “ huid “ bij bepaalde grenswaarden voor beroepsmatige blootstelling duidt op een mogelijk aanzienlijke opname via de huid. ( 4 ) Gemeten of berekend in verhouding tot een referentieperiode van acht uur als tijdgewogen gemiddelde (TGG). ( 5 ) Grenswaarde voor kortstondige blootstelling. Grenswaarde die niet mag worden overschreden en die, behoudens anders vermeld, geldt voor een periode van 15 minuten. ( 6 ) mg/m 3 : milligram per kubieke meter lucht. Voor chemische stoffen in de gas- of dampfase wordt de grenswaarde uitgedrukt bij 20 °C en 101,3 kPa. ( 7 ) ppm: aantal deeltjes per miljoen naar volume in de lucht (ml/m 3 ). ( 8 ) Tijdens de monitoring van de blootstelling moet rekening worden gehouden met de relevante, door het Wetenschappelijk Comité inzake grenswaarden voor beroepsmatige blootstelling aan chemische agentia (Scoel) voorgestelde, biologische-monitoringwaarden.",
  "source": "EUR LEX"
}