{
  "url": "http://www.w3.org/1999/xhtml\"><!--",
  "content": "L_2021307NL.01000301.xml 1.9.2021 NL Publicatieblad van de Europese Unie L 307/3 GEDELEGEERDE VERORDENING (EU) 2021/1423 VAN DE COMMISSIE van 21 mei 2021 tot vaststelling van de gedetailleerde regelingen overeenkomstig Richtlijn (EU) 2021/555 van het Europees Parlement en de Raad voor de systematische elektronische uitwisseling van informatie met betrekking tot de weigering om vergunningen voor de verwerving of het voorhanden hebben van vuurwapens te verlenen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2021/555 van het Europees Parlement en de Raad van 24 maart 2021 inzake de controle op de verwerving en het voorhanden hebben van wapens ( 1 ) , en met name artikel 18, lid 5, tweede alinea, Overwegende hetgeen volgt: (1) De artikelen 9 en 10 van Richtlijn (EU) 2021/555 voorzien in het verlenen van vergunningen voor het verwerven of het voorhanden hebben van in categorie A of categorie B ingedeelde vuurwapens, met inbegrip van het verlenen van vergunningen door een bestaande vergunning te bevestigen, vernieuwen of verlengen. Hoofdstuk 2 van die richtlijn voorziet ook in de herziening op gezette tijden van dergelijke vergunningen en in de intrekking ervan. (2) Op grond van artikel 18, lid 4, van Richtlijn (EU) 2021/555 moeten de bevoegde autoriteiten van de lidstaten op elektronische wijze informatie uitwisselen over de weigering om overeenkomstig de artikelen 9 en 10 van die richtlijn vergunningen te verlenen op grond van veiligheidsoverwegingen of in verband met de betrouwbaarheid van de betrokken persoon. Aangezien Richtlijn (EU) 2021/555 geen definitie bevat van de begrippen op grond van veiligheidsoverwegingen of in verband met de betrouwbaarheid van de betrokken persoon, moeten de lidstaten bij de uitlegging van deze begrippen rekening houden met de doelstellingen van Richtlijn (EU) 2021/555, en met name met artikel 6, lid 1, punt b). (3) De verplichting uit hoofde van artikel 18, lid 4, van Richtlijn (EU) 2021/555 met betrekking tot de weigering om vergunningen te verlenen wordt geacht betrekking te hebben op elk administratief of rechterlijk besluit van een overheidsinstantie van een lidstaat dat ertoe strekt of tot gevolg heeft uit te sluiten dat een persoon een vuurwapen als bedoeld in artikel 9 of 10 van die richtlijn verwerft of voorhanden heeft, al dan niet na een verzoek om vergunning, ongeacht of het besluit op specifieke vuurwapens betrekking heeft en ongeacht of dat besluit overeenkomstig de bij die richtlijn vastgestelde specifieke bevoegdheden is genomen. Zo heeft de verplichting betrekking op een algemeen verbod op de verwerving of het voorhanden hebben van vuurwapens door een bepaalde persoon, ongeacht of die persoon een vergunning had aangevraagd. De verplichting heeft ook betrekking op alle administratieve of rechterlijke besluiten tot intrekking van een bestaande vergunning of tot weigering van het bevestigen, vernieuwen of verlengen daarvan. Op grond van artikel 18, lid 4, van Richtlijn (EU) 2021/555 moeten de bevoegde autoriteiten informatie uitwisselen over deze verschillende typen besluiten, mits het besluit is genomen op grond van veiligheidsoverwegingen of in verband met de betrouwbaarheid van de betrokken persoon. (4) Op grond van artikel 18, lid 5, van Richtlijn (EU) 2021/555 moet de Commissie voorzien in een systeem voor de uitwisseling van de in dat artikel vermelde informatie. De Commissie moet derhalve onder andere een systeem opzetten voor de uitwisseling van de in lid 4 van dat artikel bedoelde informatie betreffende de weigering om vergunningen te verlenen. (5) De bepalingen inzake administratieve samenwerking van artikel 18 van Richtlijn (EU) 2021/555 betreffende de overbrenging van vuurwapens van de ene naar de andere lidstaat zijn het onderwerp van een proefproject uit hoofde van artikel 4 van Verordening (EU) nr. 1024/2012 van het Europees Parlement en de Raad ( 2 ) . Het bij die verordening ingestelde Informatiesysteem interne markt zou ook een doeltreffend instrument kunnen zijn voor de uitvoering van de in artikel 18, lid 4, van Richtlijn (EU) 2021/555 vastgestelde bepaling over administratieve samenwerking met betrekking tot de weigering om vergunningen te verlenen. Derhalve moet op grond van Uitvoeringsbesluit (EU) 2021/1427van de Commissie ( 3 ) die bepaling worden opgenomen in een uit hoofde van artikel 4 van Verordening (EU) nr. 1024/2012 opgezet proefproject. Met het oog op de bescherming van de persoonsgegevens van personen en hun recht op privacy is in dat uitvoeringsbesluit bepaald dat het voor de nationale autoriteiten in het Informatiesysteem interne markt alleen mogelijk mag zijn na te gaan of informatie over een bepaalde persoon in het Informatiesysteem interne markt is opgenomen, en niet te zoeken op basis van meer algemene criteria. Verordening (EU) nr. 1024/2012 bevat ook specifieke waarborgen voor de toegang tot en de verwerking van persoonsgegevens in het Informatiesysteem interne markt, bijvoorbeeld de regels in artikel 9, lid 4, op grond waarvan toegang uitsluitend op een “need-to-know”-basis is toestaan. Het is derhalve dienstig het Informatiesysteem interne markt aan te merken als het systeem dat de bevoegde autoriteiten van de lidstaten moeten gebruiken voor de uitwisseling van informatie over de weigering om vergunningen te verlenen, en gedetailleerde regelingen voor dergelijke informatie-uitwisseling vast te leggen. (6) Om onevenredige administratieve lasten voor de lidstaten te vermijden, moeten de bij deze verordening vastgestelde regelingen voor de uitwisseling van informatie via het Informatiesysteem interne markt uitsluitend van toepassing zijn op weigeringsbesluiten die nationale administratieve of gerechtelijke autoriteiten op of na de datum van toepassing van deze verordening hebben genomen. (7) Om de gegevensbeschermingsrechten van de betrokken personen te eerbiedigen, moet door een bevoegde autoriteit in het Informatiesysteem interne markt in te voeren informatie worden beperkt tot het minimum dat nodig is om de bevoegde autoriteiten van andere lidstaten in staat te stellen na te gaan of tegen een bepaalde persoon een weigeringsbesluit is genomen op grond van veiligheidsoverwegingen of in verband de betrouwbaarheid van de betrokken persoon. De informatie mag derhalve alleen persoonsgegevens omvatten als de naam, de geboorteplaats en het geboorteland en de nationaliteit van een persoon. (8) Om de persoonsgegevens van personen en hun recht op privacy te beschermen, mag informatie over de specifieke redenen waarom een weigeringsbesluit is genomen, niet in het Informatiesysteem interne markt worden geregistreerd. Er mag met name geen informatie over het strafregister of over de medische of psychologische toestand van een persoon in het Informatiesysteem interne markt worden ingevoerd. Wanneer een bevoegde autoriteit in een lidstaat nadere informatie nodig heeft over de reden van een weigeringsbesluit dat in een andere lidstaat is genomen, kan die bevoegde autoriteit contact opnemen met de desbetreffende autoriteit van die andere lidstaat via andere passende communicatiemiddelen dan het Informatiesysteem interne markt en met inachtneming van de desbetreffende wetgeving inzake gegevensbescherming. De lidstaten moeten hiertoe bij de registratie van een weigeringsbesluit in het Informatiesysteem interne markt de naam en de contactgegevens vermelden van de administratieve of gerechtelijke autoriteit die het weigeringsbesluit heeft genomen en, indien dat een andere autoriteit is, de naam en de contactgegevens van de autoriteit waarmee de bevoegde autoriteiten van andere lidstaten contact kunnen opnemen wanneer zij nadere informatie over het weigeringsbesluit wensen. (9) Weigeringsbesluiten moeten ook in het Informatiesysteem interne markt worden geregistreerd wanneer een administratief of gerechtelijk beroep tegen het besluit kan worden ingesteld. Indien in het Informatiesysteem interne markt informatie is ingevoerd over een weigeringsbesluit dat later nietig of anderszins ongeldig wordt verklaard, moet de betrokken autoriteit worden verplicht om de gegevens betreffende dat weigeringsbesluit uiterlijk dertig kalenderdagen nadat het weigeringsbesluit nietig of ongeldig is verklaard, te verwijderen. (10) Om ervoor te zorgen dat de informatie in het Informatiesysteem interne markt voortdurend juist en volledig is, moeten de lidstaten worden verplicht die gegevens bij elke relevante wijziging bij te werken. Als bijvoorbeeld een verbod van vijf jaar wordt teruggebracht tot drie jaar, moet de lidstaat de gegevens bijwerken en de nieuwe einddatum van het verbod vermelden. In het geval van een verbod van meer dan tien jaar, met inbegrip van verboden voor onbepaalde tijd, moeten de lidstaten ook worden verplicht de gegevens ten minste om de tien jaar te herzien en te bevestigen dat het verbod geldig blijft (of het dienovereenkomstig bij te werken). (11) Het is noodzakelijk de termijn vast te stellen gedurende welke de lidstaten toegang moeten kunnen hebben tot informatie in het Informatiesysteem interne markt over een bepaalde weigering. Hiervoor moet worden gezocht naar een evenwicht tussen de noodzaak om het informatie-uitwisselingssysteem zo doeltreffend en nuttig mogelijk te maken voor de lidstaten, en de noodzaak om de persoonsgegevens van personen en hun recht op privacy te beschermen. Een weigering zou een eenvoudig, eenmalig besluit kunnen zijn waarbij een verzoek om vergunning wordt afgewezen en de verzoeker op elk moment in de toekomst opnieuw een vergunning kan aanvragen, of een besluit met een doorlopende werking, zoals een afwijzend besluit dat direct of indirect tot gevolg heeft dat de verzoeker gedurende een bepaalde tijd niet opnieuw een vergunning kan aanvragen, of een besluit op grond waarvan een persoon voor bepaalde of onbepaalde tijd geen vuurwapens voorhanden mag hebben. Rekening houdend met de huidige praktijken in de lidstaten voor de verschillende soorten weigeringsbesluiten, is het passend in deze verordening te bepalen dat informatie over een weigeringsbesluit in het Informatiesysteem interne markt toegankelijk moet blijven gedurende tien jaar nadat het weigeringsbesluit is genomen in het geval van eenvoudige, eenmalige besluiten, of gedurende tien jaar nadat de geldigheidsduur van het weigeringsbesluit is verstreken in het geval van besluiten met een doorlopende werking. (12) De Commissie moet deze verordening binnen twee jaar na de datum van toepassing ervan evalueren om rekening te houden met mogelijke uitvoeringsproblemen die door de lidstaten aan de orde kunnen worden gesteld. (13) De toepassing van deze verordening moet worden uitgesteld zodat de lidstaten voldoende tijd krijgen om de nodige procedures in te stellen, HEEFT DE VOLGENDE VERORDENING VASTGESTELD: Artikel 1 Toepassingsgebied Deze verordening is van toepassing op de uitwisseling via het in artikel 18, lid 5, van Richtlijn (EU) 2021/555 bedoelde systeem van informatie over de weigering om overeenkomstig de artikelen 9 en 10 van die richtlijn vergunningen te verlenen op grond van veiligheidsoverwegingen of in verband met de betrouwbaarheid van de betrokken persoon. Een weigering valt alleen binnen het toepassingsgebied van deze verordening indien het administratieve of rechterlijke besluit op grond waarvan de betrokken persoon is uitgesloten van het verwerven en voorhanden hebben van de desbetreffende vuurwapens (in deze verordening “het weigeringsbesluit” genoemd), op of na de datum van toepassing van deze verordening werd genomen. Artikel 2 Het elektronische uitwisselingssysteem Voor de uitwisseling van de onder deze verordening vallende informatie is het in artikel 18, lid 5, van Richtlijn (EU) 2021/555 bedoelde systeem het Informatiesysteem interne markt, zoals bepaald in Uitvoeringsbesluit (EU) 2021/1427. Artikel 3 Uit te wisselen informatie 1.   De overeenkomstig artikel 18, lid 4, van Richtlijn (EU) 2021/555 uit te wisselen informatie over de weigering om overeenkomstig artikel 9 of 10 van die richtlijn vergunningen te verlenen op grond van veiligheidsoverwegingen of in verband met de betrouwbaarheid van de betrokken persoon, bestaat uit: a) de naam van de betrokken persoon; b) de geboortedatum van die persoon; c) de geboorteplaats en het geboorteland van die persoon; d) de nationaliteit van die persoon; e) de datum waarop het weigeringsbesluit is genomen; f) het nationale referentienummer of een andere unieke identificatiecode van het weigeringsbesluit, indien aan het weigeringsbesluit in de lidstaat waar het is genomen een dergelijk nummer of een dergelijke identificatiecode is toegewezen; g) de naam en de contactgegevens van de administratieve of gerechtelijke autoriteit die het weigeringsbesluit heeft genomen en, indien dat een andere autoriteit is, de naam en de contactgegevens van de autoriteit waar nadere informatie over het weigeringsbesluit kan worden verkregen; h) tot welke van de volgende drie categorieën het weigeringsbesluit behoort: i) weigeringsbesluiten zonder vaste einddatum op grond waarvan een persoon gedurende onbeperkte tijd wordt uitgesloten van het verwerven of voorhanden hebben van vuurwapens, ii) weigeringsbesluiten met vaste einddatum op grond waarvan een persoon gedurende een bepaalde tijd wordt uitgesloten van het verwerven of voorhanden hebben van vuurwapens (met inbegrip van besluiten met een vaste einddatum tot afwijzing van een verzoek om vergunning die tot gevolg hebben dat de aanvrager binnen een bepaalde termijn niet opnieuw een vergunning kan aanvragen), iii) weigeringsbesluiten die niet onder punt i) of punt ii) vallen; i) indien het weigeringsbesluit onder punt h), ii), valt, de betreffende vaste einddatum; j) tot welke van de volgende drie categorieën het weigeringsbesluit behoort: i) weigeringsbesluiten die zijn genomen naar aanleiding van een verzoek om vergunning als bedoeld in artikel 9 of 10 van Richtlijn (EU) 2021/555, of naar aanleiding van een verzoek tot bevestiging, vernieuwing of verlenging van een dergelijke vergunning, ii) weigeringsbesluiten tot intrekking van een overeenkomstig artikel 9 of 10 van Richtlijn (EU) 2021/555 ingetrokken, bevestigde, vernieuwde of verlengde vergunning, iii) weigeringsbesluiten die niet onder punt i) of punt ii) vallen. 2.   Naast de in lid 1, punten a) tot en met d), genoemde informatie kunnen de lidstaten ervoor kiezen nadere identificatiegegevens van de betrokken persoon te verstrekken, zoals een fiscaal nummer, het paspoortnummer of het identiteitskaartnummer, indien nodig om de betrokken persoon correct te identificeren. 3.   De in lid 1 opgesomde informatie en, in voorkomend geval, de in lid 2 bedoelde nadere gegevens worden binnen dertig kalenderdagen na de datum waarop het weigeringsbesluit is genomen in het Informatiesysteem interne markt ingevoerd en zijn onmiddellijk toegankelijk voor de bevoegde autoriteiten van alle lidstaten. Artikel 4 Verplichting om informatie te verwijderen, bij te werken en te herzien 1.   Indien in het Informatiesysteem interne marktinformatie is ingevoerd over een weigeringsbesluit dat later nietig of anderszins ongeldig wordt verklaard, verwijdert de bevoegde autoriteit uiterlijk dertig kalenderdagen nadat het weigeringsbesluit nietig of ongeldig is verklaard de gegevens uit het Informatiesysteem interne markt. 2.   Indien, in andere dan de in lid 1 genoemde omstandigheden, informatie betreffende een weigeringsbesluit in het Informatiesysteem interne markt om welke reden dan ook niet meer juist en volledig is, bijvoorbeeld als gevolg van de latere intrekking of wijziging van het weigeringsbesluit, werkt de bevoegde autoriteit uiterlijk dertig kalenderdagen na de datum waarop de informatie niet meer juist of volledig werd, de informatie in het Informatiesysteem interne markt bij. In geval van intrekking van het weigeringsbesluit wordt de datum met ingang waarvan de intrekking van kracht wordt (“de datum van intrekking”) toegevoegd aan de gegevens in het Informatiesysteem interne markt. 3.   In het geval van informatie in het Informatiesysteem interne markt met betrekking tot een weigeringsbesluit als bedoeld in artikel 3, lid 1, punt h), i), herziet de bevoegde autoriteit die informatie ten minste om de tien jaar vanaf de datum waarop het weigeringsbesluit is genomen, en werkt zij de informatie onmiddellijk na elke dergelijke herziening bij om te bevestigen dat het weigeringsbesluit van kracht blijft, of registreert zij, indien het besluit is ingetrokken, de datum van intrekking overeenkomstig lid 2. 4.   In het geval van informatie in het Informatiesysteem interne markt met betrekking tot een weigeringsbesluit als bedoeld in artikel 3, lid 1, punt h), ii), met een vaste einddatum van meer dan tien jaar na de datum waarop het weigeringsbesluit is genomen, herziet de bevoegde autoriteit de vermelding ten minste om de tien jaar vanaf de datum waarop het weigeringsbesluit is genomen tot de in het Informatiesysteem interne markt geregistreerde einddatum, en werkt zij die informatie onmiddellijk na elke dergelijke herziening bij om te bevestigen dat het weigeringsbesluit van kracht blijft, of voegt zij, indien het besluit is ingetrokken, de datum van intrekking overeenkomstig lid 2 toe. 5.   Indien een weigeringsbesluit is ingetrokken, is de verplichting van lid 3 of, in voorkomend geval, lid 4, niet meer van toepassing op de informatie zodra de datum van intrekking overeenkomstig lid 2 aan de vermelding is toegevoegd. Artikel 5 Termijn gedurende welke de informatie in het Informatiesysteem interne markt toegankelijk blijft 1.   Informatie die overeenkomstig deze verordening via het Informatiesysteem interne markt wordt uitgewisseld, blijft toegankelijk in het Informatiesysteem interne markt gedurende tien jaar vanaf een van de volgende data naargelang welke datum de laatste is, voor zover die van toepassing zijn op het desbetreffende weigeringsbesluit, rekening houdend met eventuele bijwerkingen overeenkomstig artikel 4: a) de datum die in het Informatiesysteem interne markt is geregistreerd als de datum waarop het weigeringsbesluit is genomen; b) de datum die in het Informatiesysteem interne markt is geregistreerd als de datum van de laatste bijwerking van de vermelding ter bevestiging dat het weigeringsbesluit van kracht blijft; c) de datum die in het Informatiesysteem interne markt is geregistreerd als de vaste einddatum van het weigeringsbesluit. In het geval van gegevens in het Informatiesysteem interne markt waarvoor de verplichting van artikel 4, lid 4, geldt, zijn, indien de bevoegde autoriteit die verplichting niet nakomt, de gegevens echter niet langer toegankelijk in het Informatiesysteem interne markt vanaf het moment dat de in dat artikel vastgestelde termijn voor de naleving van die verplichting is verstreken. 2.   Niettegenstaande lid 1 mogen de gegevens voor weigeringsbesluiten waarvoor in het Informatiesysteem interne markt een datum is geregistreerd met ingang waarvan de intrekking van het besluit in werking treedt, niet langer toegankelijk zijn in het Informatiesysteem interne markt vanaf het moment dat de termijn van tien jaar te rekenen vanaf de in IMI geregistreerde datum van intrekking is verstreken. Artikel 6 De Commissie evalueert deze verordening binnen twee jaar na de datum van toepassing ervan. Artikel 7 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 31 januari 2022. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 mei 2021. Voor de Commissie De voorzitter Ursula VON DER LEYEN ( 1 ) PB L 115 van 6.4.2021, blz. 1 . ( 2 ) Verordening (EU) nr. 1024/2012 van het Europees Parlement en de Raad van 25 oktober 2012 betreffende de administratieve samenwerking via het Informatiesysteem interne markt en tot intrekking van Beschikking 2008/49/EG van de Commissie ( PB L 316 van 14.11.2012, blz. 1 ). ( 3 ) Uitvoeringsbesluit (EU) 2021/1427 van de Commissie van 21 mei 2021 betreffende een proefproject ter uitvoering van de bepalingen van Richtlijn (EU) 2021/555 voor administratieve samenwerking via het Informatiesysteem interne markt inzake de weigering om vergunningen te verlenen (zie blz. 20 van dit Publicatieblad).",
  "source": "EUR LEX"
}