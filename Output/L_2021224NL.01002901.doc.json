{
  "url": "http://www.w3.org/1999/xhtml\"><!--",
  "content": "L_2021224NL.01002901.xml 24.6.2021 NL Publicatieblad van de Europese Unie L 224/29 BESLUIT (EU) 2021/1027 VAN DE RAAD van 22 juni 2021 waarbij de Europese Commissie — het Bureau voor het beheer en de afwikkeling van de individuele rechten (PMO) — wordt belast met de uitoefening van bevoegdheden die aan het tot aanstelling bevoegde gezag en aan het tot het sluiten van arbeidsovereenkomsten bevoegde gezag toekomen met betrekking tot de verzekering tegen uit beroepsziekten en ongevallen voortvloeiende risico’s DE RAAD VAN DE EUROPESE UNIE, Gezien het Statuut van de ambtenaren van de Europese Unie en de Regeling welke van toepassing is op de andere personeelsleden van de Europese Unie, neergelegd in Verordening (EEG, Euratom, EGKS) nr. 259/68 van de Raad ( 1 ) , en met name artikel 2, lid 2, van dat Statuut en artikel 6 van die Regeling, Gezien Besluit (EU) 2017/262 van de Raad van 6 februari 2017 tot bepaling van het tot aanstelling bevoegde gezag en van het tot het sluiten van overeenkomsten bevoegde gezag voor het secretariaat-generaal van de Raad en tot intrekking van Besluit 2013/811/EU ( 2 ) , Overwegende hetgeen volgt: (1) De ambtenaren en andere personeelsleden van de Europese Unie zijn uit hoofde van artikel 73 van het Statuut van de ambtenaren van de Europese Unie (“het Statuut”) en de artikelen 28 en 95 van de Regeling welke van toepassing is op de andere personeelsleden van de Europese Unie (“de Regeling”) verzekerd tegen uit beroepsziekten en ongevallen voortvloeiende risico’s. De voorwaarden van die verzekering staan in de gemeenschappelijke regeling die op grond van artikel 73 van het Statuut door alle instellingen in onderlinge overeenstemming is opgesteld en door de president van het Hof van Justitie van de Europese Unie op 13 december 2005 is vastgesteld. (2) Het Bureau voor het beheer en de afwikkeling van de individuele rechten (PMO) van de Europese Commissie is verantwoordelijk voor het beheer en de afwikkeling van de financiële rechten van het personeel van de Commissie en, door middel van dienstenniveauovereenkomsten (DNO’s), van bepaalde andere instellingen en organen van de Unie. (3) Uit hoofde van de op 3 mei 2019 gesloten DNO tussen het PMO en het secretariaat-generaal van de Raad (SGR) is het PMO verantwoordelijk voor het beheer en de afwikkeling van de individuele rechten, pensioenrechten en werkloosheidsuitkeringen voor het personeel van het SGR. Op die gebieden oefent het PMO op grond van Besluit (EU) 2019/792 van de Raad ( 3 ) bepaalde bevoegdheden uit van het tot aanstelling bevoegde gezag en van het tot het sluiten van arbeidsovereenkomsten bevoegde gezag. (4) In de DNO van 3 mei 2019 is onder meer vastgelegd dat de categorieën van de door het PMO verleende diensten uitgebreid kunnen worden tot het beheer van de verzekering tegen uit beroepsziekten en ongevallen voortvloeiende risico’s van het personeel van het SGR. Gezien het feit dat de voorwaarden in verband met die verzekering voor alle instellingen gelden en het PMO over de nodige capaciteiten en ervaring beschikt, is het passend dat dergelijke diensten aan het PMO worden toevertrouwd. (5) Opdat de overdracht van dergelijke diensten doeltreffend verloopt, dient het PMO door de Raad te worden belast met de uitoefening van de relevante bevoegdheden die aan het tot aanstelling bevoegde gezag en aan het tot het sluiten van arbeidsovereenkomsten voor personeel van het SGR bevoegde gezag toekomen. (6) Teneinde rechtszekerheid voor het personeel van het SGR te waarborgen, moet duidelijk worden gemaakt dat verzoeken en klachten met betrekking tot de verzekering tegen uit beroepsziekten en ongevallen voortvloeiende risico’s moeten worden ingediend bij de Commissie. Daartoe moet ook duidelijk worden gemaakt dat daarmee verband houdende beroepen bij het Hof van Justitie van de Europese Unie moeten worden gericht tegen de Commissie, HEEFT HET VOLGENDE BESLUIT VASTGESTELD: Artikel 1 1.   Het Bureau voor het beheer en de afwikkeling van de individuele rechten (PMO) van de Europese Commissie wordt inzake het personeel van het SGR belast met de uitoefening van bevoegdheden die volgens het Statuut aan het tot aanstelling bevoegde gezag en volgens de Regeling aan het tot het sluiten van arbeidsovereenkomsten bevoegde gezag toekomen, in verband met de toepassing van artikel 73 van het Statuut en de artikelen 28 en 95 van de Regeling. 2.   Verzoeken en klachten met betrekking tot de in lid 1 van dit artikel bedoelde aangelegenheden moeten worden ingediend bij het tot aanstelling bevoegde gezag of het tot het sluiten van arbeidsovereenkomsten bevoegde gezag van de Commissie, respectievelijk op grond van artikel 90 quater van het Statuut en de artikelen 46 en 117 van de Regeling. Beroepen bij het Hof van Justitie van de Europese Unie met betrekking tot de in lid 1 van dit artikel bedoelde aangelegenheden moeten worden gericht tegen de Commissie, op grond van artikel 91 bis van het Statuut en de artikelen 46 en 117 van de Regeling. Artikel 2 Dit besluit treedt in werking op 1 juli 2021. Gedaan te Luxemburg, 22 juni 2021. Voor de Raad De voorzitter A.P. ZACARIAS ( 1 ) PB L 56 van 4.3.1968, blz. 1 . ( 2 ) PB L 39 van 16.2.2017, blz. 4 . ( 3 ) Besluit (EU) 2019/792 van de Raad van 13 mei 2019 waarbij de Europese Commissie — het Bureau voor het beheer en de afwikkeling van de individuele rechten (PMO) — wordt belast met de uitoefening van bepaalde bevoegdheden die aan het tot aanstelling bevoegde gezag en aan het tot het sluiten van arbeidsovereenkomsten bevoegde gezag toekomen ( PB L 129 van 17.5.2019, blz. 3 ).",
  "source": "EUR LEX"
}