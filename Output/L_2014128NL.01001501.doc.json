{
  "url": "http://www.w3.org/1999/xhtml\">",
  "content": "L_2014128NL.01001501.xml 30.4.2014 NL Publicatieblad van de Europese Unie L 128/15 BESLUIT VAN DE RAAD van 14 april 2014 betreffende de sluiting van de Overeenkomst tussen de Europese Unie en de Republiek Azerbeidzjan inzake de overname van personen die zonder vergunning op het grondgebied verblijven (2014/239/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 79, lid 3, in samenhang met artikel 218, lid 6, onder a), Gezien het voorstel van de Europese Commissie, Gezien de goedkeuring van het Europees Parlement, Overwegende hetgeen volgt: (1) Overeenkomstig Besluit 2014/242/EU van de Raad ( 1 ) is de Overeenkomst tussen de Europese Unie en de Republiek Azerbeidzjan inzake de overname van personen die zonder vergunning op het grondgebied verblijven („de overeenkomst”), namens de Unie ondertekend, onder voorbehoud van de sluiting ervan op een latere datum. (2) De overeenkomst dient te worden goedgekeurd. (3) Bij de overeenkomst wordt een Gemengd Comité overname ingesteld, dat zijn reglement van orde kan vaststellen. In dit geval dient een vereenvoudigde procedure te worden gevolgd voor de vaststelling van het standpunt van de Unie. (4) Overeenkomstig de artikelen 1 en 2 van Protocol nr. 21 betreffende de positie van het Verenigd Koninkrijk en Ierland ten aanzien van de ruimte van vrijheid, veiligheid en recht, dat aan het Verdrag betreffende de Europese Unie en het Verdrag betreffende de werking van de Europese Unie is gehecht, en onverminderd artikel 4 van dat protocol, nemen die lidstaten niet deel aan de aanneming van dit besluit en is de overeenkomst derhalve niet bindend voor, noch van toepassing in deze lidstaten. (5) Overeenkomstig de artikelen 1 en 2 van Protocol nr. 22 betreffende de positie van Denemarken, dat aan het Verdrag betreffende de Europese Unie en het Verdrag betreffende de werking van de Europese Unie is gehecht, neemt Denemarken niet deel aan de aanneming van dit besluit; dit besluit is bijgevolg niet bindend voor, noch van toepassing in Denemarken, HEEFT HET VOLGENDE BESLUIT VASTGESTELD: Artikel 1 De Overeenkomst tussen de Europese Unie en de Republiek Azerbeidzjan inzake de overname van personen die zonder vergunning op het grondgebied verblijven, wordt hierbij namens de Unie goedgekeurd. De tekst van de overeenkomst is aan dit besluit gehecht. Artikel 2 De voorzitter van de Raad wijst de persoon (personen) aan die bevoegd is (zijn) om de in artikel 23, lid 2, van de overeenkomst bedoelde kennisgeving namens de Unie te verrichten, waarmee de instemming van de Unie om door de overeenkomst gebonden te zijn tot uiting wordt gebracht ( 2 ) . Artikel 3 De Commissie, bijgestaan door deskundigen uit de lidstaten, vertegenwoordigt de Unie in het uit hoofde van artikel 19 van de overeenkomst ingestelde Gemengd Comité overname. Artikel 4 Het standpunt dat de Unie in het Gemengd Comité overname inneemt met betrekking tot de vaststelling van het reglement van orde van het comité, krachtens artikel 19, lid 5, van de overeenkomst, wordt vertolkt door de Commissie, na raadpleging van een door de Raad aangewezen bijzonder comité. Artikel 5 Dit besluit treedt in werking op de dag waarop het wordt vastgesteld. Gedaan te Luxemburg, 14 april 2014. Voor de Raad De voorzitter A. TSAFTARIS ( 1 ) Zie bladzijde 47 van dit Publicatieblad. ( 2 ) De datum van inwerkingtreding van de overeenkomst zal bekendgemaakt worden door het secretariaat-generaal van de Raad in het Publicatieblad van de Europese Unie .",
  "source": "EUR LEX"
}