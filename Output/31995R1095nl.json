{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995R1095:NL:HTML\">",
  "content": "EUR-Lex - 31995R1095 - NL Avis juridique important | 31995R1095 Verordening (EG) nr. 1095/95 van de Commissie van 15 mei 1995 tot opening van een openbare inschrijving met het oog op de verlening van steun voor de particuliere opslag van hele en halve geslachte enterschapen (hoggets), ouder dan twaalf maanden Publicatieblad Nr. L 109 van 16/05/1995 blz. 0033 - 0034 VERORDENING (EG) Nr.  1095/95 VAN DE COMMISSIE van 15 mei 1995 tot opening van een openbare inschrijving met het oog op  de verlening van steun voor de particuliere opslag van hele en halve geslachte enterschapen  (hoggets), ouder dan twaalf maanden DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 3013/89 van de Raad van 25 september 1989 houdende een  gemeenschappelijke ordening der markten in de sector schape- en geitevlees  (1), laatstelijk  gewijzigd bij de Akte van Toetreding van Oostenrijk, Finland en Zweden en bij Verordening (EG) nr.  3290/94  (2), en met name op artikel 7, lid 2, Overwegende dat bij Verordening (EEG) nr. 3446/90 van de Commissie van 27 november 1990 houdende  uitvoeringsbepalingen betreffende de toekenning van steun aan de particuliere opslag van schape- en  geitevlees  (3), laatstelijk gewijzigd bij Verordening (EG) nr. 3533/93  (4), met name nadere  voorschriften voor het houden van een openbare inschrijving zijn vastgesteld; Overwegende dat in Verordening (EEG) nr. 3447/90 van de Commissie van 28 november 1990 betreffende  de bijzondere voorwaarden voor de toekenning van steun aan de particuliere opslag in de sector  schape- en geitevlees  (5), laatstelijk gewijzigd bij Verordening (EG) nr. 879/95  (6), meer in het  bijzonder de minimumhoeveelheden zijn vastgesteld waarvoor een offerte kan worden ingediend; Overwegende dat op grond van artikel 7, lid 2, van Verordening (EEG) nr. 3013/89 een openbare  inschrijving kan worden gehouden met het oog op de verlening van steun voor de particuliere opslag;  dat het gezien de marktsituatie in de Gemeenschap wenselijk blijkt een dergelijke procedure toe te  passen; Overwegende dat in dat artikel is bepaald dat bij de toepassing van deze maatregelen wordt  uitgegaan van de situatie in elke noteringszone; dat het echter dienstig is de inschrijving enkel  in Ierland te houden wegens de bijzonder moeilijke marktsituatie voor geslachte enterschapen in die  Lid-Staat; dat derhalve moet worden afgeweken van artikel 2, lid 2, van Verordening (EEG) nr.  3446/90; Overwegende dat het Comité van beheer \"schapen en geiten\" geen advies heeft uitgebracht binnen de  door zijn voorzitter vastgestelde termijn, HEEFT DE VOLGENDE VERORDENING VASTGESTELD: Artikel 1 In Ierland wordt een openbare inschrijving met het oog op de  verlening van steun voor de particuliere opslag van hele en halve geslachte enterschapen (hoggets),  ouder dan twaalf maanden, gehouden. Overeenkomstig het bepaalde in Verordening (EEG) nr. 3447/90 mogen de offertes worden ingediend bij  het interventiebureau van de betrokken Lid-Staat. Artikel 2 In afwijking van het bepaalde in artikel 2, lid 2, en artikel 3, lid 3, onder a), en  lid 4, onder a), van Verordening (EEG) nr. 3446/90: -  mag steun voor de particuliere opslag slechts worden toegekend voor geslachte enterschapen,  ouder dan twaalf maanden, en voor delen daarvan, voor zover het betrokken vlees is geproduceerd  overeenkomstig artikel 3, lid 1, punt A, onder a) tot en met e), van Richtlijn 64/433/EEG van de  Raad  (7), van gezonde handelskwaliteit is en afkomstig is van dieren die sedert ten minste de twee  voorafgaande maanden in de Gemeenschap zijn gehouden en die ten hoogste tien dagen vóór de in  artikel 4, lid 3, van Verordening (EEG) nr. 3446/90 bedoelde datum van inslag zijn geslacht; -  betreffen de in artikel 3 van genoemde verordening bedoelde verklaringen en verplichtingen de in  de vorige alinea genoemde dieren of delen daarvan. Artikel 3 De offertes moeten uiterlijk op 17 mei 1995 om 14.00 uur bij het betrokken  interventiebureau zijn ingediend. Artikel 4 Deze verordening treedt in werking op de dag van haar bekendmaking in het  Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks  toepasselijk in elke Lid-Staat. Gedaan te Brussel, 15 mei 1995. Voor de Commissie Franz FISCHLER Lid van de Commissie",
  "source": "EUR LEX"
}