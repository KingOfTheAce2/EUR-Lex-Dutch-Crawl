{
  "url": "http://www.w3.org/1999/xhtml\">",
  "content": "L_2021279NL.01004101.xml 3.8.2021 NL Publicatieblad van de Europese Unie L 279/41 UITVOERINGSBESLUIT (EU) 2021/1287 VAN DE COMMISSIE van 2 augustus 2021 tot verlenging van de termijn voor het verstrijken van de goedkeuring van indoxacarb voor gebruik in biociden van productsoort 18 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 14, lid 5, Na raadpleging van het Permanent Comité voor biociden, Overwegende hetgeen volgt: (1) Indoxacarb is in bijlage I bij Richtlijn 98/8/EG van het Europees Parlement en de Raad ( 2 ) opgenomen als werkzame stof die mag worden gebruikt in biociden van productsoort 18, en wordt ingevolge artikel 86 van Verordening (EU) nr. 528/2012 geacht op grond van die verordening te zijn goedgekeurd, onder voorbehoud van de naleving van de in bijlage I bij die richtlijn vastgestelde specificaties en voorwaarden. (2) Op 26 juni 2018 is overeenkomstig artikel 13, lid 1, van Verordening (EU) nr. 528/2012 een aanvraag ingediend voor de verlenging van de goedkeuring van indoxacarb voor gebruik in biociden van productsoort 18. (3) De beoordelende bevoegde autoriteit van Frankrijk heeft de Commissie op 12 november 2018 geïnformeerd over haar besluit op grond van artikel 14, lid 1, van Verordening (EU) nr. 528/2012 dat een volledige beoordeling vereist was. Overeenkomstig artikel 8, lid 1, van die verordening moet de beoordelende bevoegde autoriteit binnen 365 dagen na de validering van een aanvraag een volledige beoordeling hiervan uitvoeren. (4) Aangezien de bevoegde autoriteit een volledige beoordeling van de aanvraag uitvoert, stelt het Europees Agentschap voor chemische stoffen (“het agentschap”) overeenkomstig artikel 14, lid 3, van Verordening (EU) nr. 528/2012 een advies op over de verlenging van de goedkeuring van de werkzame stof en zendt dit binnen 270 dagen na ontvangst van de aanbeveling van de beoordelende bevoegde autoriteit toe aan de Commissie. (5) De termijn voor het verstrijken van de goedkeuring van indoxacarb voor gebruik in biociden van productsoort 18 is krachtens Uitvoeringsbesluit (EU) 2019/1030 ( 3 ) verlengd tot en met 30 juni 2022, zodat er voldoende tijd is voor de behandeling van de aanvraag. De beoordelende bevoegde autoriteit is echter nog niet klaar met de behandeling van de aanvraag en heeft haar beoordelingsrapport en de conclusies van haar beoordeling nog niet bij het agentschap ingediend. (6) Op 29 oktober 2020 heeft de beoordelende bevoegde autoriteit de aanvrager overeenkomstig artikel 8, lid 2, van Verordening (EU) nr. 528/2012 verzocht aanvullende informatie in te dienen met het oog op de uitvoering van de beoordeling en heeft zij 30 september 2022 vastgesteld als uiterste datum voor de indiening van deze informatie. (7) De goedkeuring van indoxacarb voor gebruik in biociden van productsoort 18 zal dus om redenen buiten de invloed van de aanvrager waarschijnlijk vervallen voordat een besluit over de verlenging ervan is genomen. Daarom moet de termijn voor het verstrijken van de goedkeuring van indoxacarb voor gebruik in biociden van productsoort 18 met een zodanige termijn worden verlengd dat er voldoende tijd is om de behandeling van de aanvraag te voltooien. (8) Gezien de tijd die de beoordelende bevoegde autoriteit nodig heeft voor de beoordeling en de termijn waarover het agentschap beschikt voor het opstellen en indienen van zijn advies, moet de termijn voor het verstrijken van de goedkeuring tot en met 30 juni 2024 worden verlengd. (9) Behalve wat de termijn voor het verstrijken van de goedkeuring betreft, blijft de goedkeuring van indoxacarb gelden voor gebruik in biociden van productsoort 18 onder voorbehoud van de naleving van de specificaties en voorwaarden vastgesteld in bijlage I bij Richtlijn 98/8/EG, HEEFT HET VOLGENDE BESLUIT VASTGESTELD: Artikel 1 De termijn voor het verstrijken van de goedkeuring van indoxacarb voor gebruik in biociden van productsoort 18 wordt verlengd tot en met 30 juni 2024. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 2 augustus 2021. Voor de Commissie De voorzitter Ursula VON DER LEYEN ( 1 ) PB L 167 van 27.6.2012, blz. 1 . ( 2 ) Richtlijn 98/8/EG van het Europees Parlement en de Raad van 16 februari 1998 betreffende het op de markt brengen van biociden ( PB L 123 van 24.4.1998, blz. 1 ). ( 3 ) Uitvoeringsbesluit (EU) 2019/1030 van de Commissie van 21 juni 2019 tot verlenging van de termijn voor het verstrijken van de goedkeuring van indoxacarb voor gebruik in biociden van productsoort 18 ( PB L 167 van 24.6.2019, blz. 32 ).",
  "source": "EUR LEX"
}