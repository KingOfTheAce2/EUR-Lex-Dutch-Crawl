{
  "url": "http://www.w3.org/1999/xhtml\">",
  "content": "L_2011324NL.01003701.xml 7.12.2011 NL Publicatieblad van de Europese Unie L 324/37 BESLUIT VAN DE EUROPESE CENTRALE BANK van 1 december 2011 inzake de goedkeuring met betrekking tot de omvang van de muntenuitgifte in 2012 (ECB/2011/21) (2011/816/EU) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, inzonderheid artikel 128, lid 2, Overwegende: (1) De Europese Centrale Bank (ECB) heeft vanaf 1 januari 1999 het alleenrecht de omvang van de uitgifte van munten door de lidstaten die de euro als munt hebben goed te keuren; (2) De lidstaten die de euro als munt hebben, hebben hun schattingen van de omvang van de uitgifte van euromunten in 2012, voorzien van een toelichting betreffende de gevolgde schattingsmethodologie, ter goedkeuring aan de ECB voorgelegd, HEEFT HET VOLGENDE BESLUIT VASTGESTELD: Artikel 1 Goedkeuring met betrekking tot de omvang van de uitgifte van euromunten in 2012 De ECB keurt hierbij de omvang van de uitgifte van euromunten in 2012 door de lidstaten die de euro als munt hebben, zoals in onderstaande tabel beschreven, goed: (EUR miljoen) Uitgifte van munten bestemd voor de circulatie en uitgifte van munten voor verzamelaars (niet bestemd voor de circulatie) in 2012 België 196,0 Duitsland 668,0 Estland 12,7 Ierland 31,2 Griekenland 25,4 Spanje 250,0 Frankrijk 310,0 Italië 128,4 Cyprus 13,1 Luxemburg 35,0 Malta 10,5 Nederland 63,8 Oostenrijk 264,0 Portugal 28,5 Slovenië 26,0 Slowakije 32,2 Finland 60,0 Artikel 2 Slotbepaling Dit besluit is gericht tot de lidstaten die de euro als munt hebben. Gedaan te Frankfurt am Main, 1 december 2011. De president van de ECB Mario DRAGHI",
  "source": "EUR LEX"
}