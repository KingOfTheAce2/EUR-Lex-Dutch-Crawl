{
  "url": "http://www.w3.org/1999/xhtml\">",
  "content": "C_2008114NL.01000201.xml 9.5.2008 NL Publicatieblad van de Europese Unie C 114/2 ADVIES VAN DE COMMISSIE van 7 mei 2008 overeenkomstig artikel 37 van het Euratom-Verdrag betreffende het plan voor de lozing van de radioactieve afvalstoffen die ontstaan bij de ontmanteling van de BR3-drukwaterreactor op de SCK-CEN-locatie in België (Alleen de Franse en Nederlandse teksten zijn authentiek) (Voor de EER relevante tekst) (2008/C 114/02) Op 22 juli 2005 heeft de Europese Commissie overeenkomstig artikel 37 van het Euratom-Verdrag van de Belgische regering algemene gegevens ontvangen betreffende het plan voor de lozing van radioactieve afvalstoffen die ontstaan bij de ontmanteling van BR3-drukwaterreactor. Op basis van deze gegevens en de aanvullende op 15 november 2005 en 7 mei 2007 door de Commissie aangevraagde en op 19 maart 2007 en 9 november 2007 door de Belgische autoriteiten verstrekte informatie brengt de Commissie, na raadpleging van de groep van deskundigen, het volgende advies uit: 1. de afstand tussen de installatie en de meest nabije grens met een andere lidstaat, in dit geval Nederland, is ongeveer 10 km; 2. bij normale ontmantelingswerkzaamheden veroorzaakt de lozing van vloeibare of gasvormige effluenten geen blootstelling aan straling die schadelijk is voor de gezondheid van inwoners van andere lidstaten; 3. radioactieve vaste afvalstoffen die ontstaan bij de ontmantelingswerkzaamheden worden overgebracht naar de Belgoprocess-site (gelegen naast de BR3-site) voor behandeling, conditionering en tussentijdse opslag; 4. niet-radioactieve vaste afvalstoffen en stoffen die in overeenstemming zijn met de vrijgaveniveaus zullen worden vrijgegeven voor verwijdering als gewone afvalstoffen of voor hergebruik of recycling. Daarbij zal steeds worden voldaan aan de vrijgavecriteria als neergelegd in de basisnormen voor de bescherming van de gezondheid van de bevolking (Richtlijn 96/29/Euratom van de Raad); 5. in het geval van een niet-geplande lozing van radioactieve afvalstoffen ten gevolge van een ongeval van het type en de omvang als bedoeld in de algemene gegevens, resulteert de geplande wijziging niet in stralingsdoses in andere lidstaten die naar verwachting een effect kunnen hebben op de volksgezondheid. Concluderend is de Commissie van mening dat de uitvoering van het plan voor de lozing van radioactieve afvalstoffen in welke vorm ook ten gevolge van de ontmanteling van de BR3-reactorop de SCK-CEN-locatie in België, zowel bij normale bedrijfsvoering als bij een ongeval van het type en de omvang als bedoeld in de algemene gegevens, niet het risico doet ontstaan van radioactieve besmetting van het water, de bodem of het luchtruim van een andere lidstaat.",
  "source": "EUR LEX"
}