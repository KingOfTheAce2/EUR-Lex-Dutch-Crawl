{
  "url": "http://www.w3.org/1999/xhtml\">",
  "content": "L_2018259NL.01003501.xml 16.10.2018 NL Publicatieblad van de Europese Unie L 259/35 UITVOERINGSBESLUIT (EU) 2018/1547 VAN DE COMMISSIE van 15 oktober 2018 tot vaststelling van de specificaties voor de verbinding van de centrale toegangspunten met het inreis-uitreissysteem (EES) en van een technische oplossing ter facilitering van het verzamelen van gegevens door de lidstaten met het oog op het genereren van statistieken over de toegang tot het EES voor rechtshandhavingsdoeleinden DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/2226 van het Europees Parlement en de Raad van 30 november 2017 tot instelling van een inreis-uitreissysteem (EES) voor de registratie van inreis- en uitreisgegevens en van gegevens over weigering van toegang ten aanzien van onderdanen van derde landen die de buitengrenzen overschrijden en tot vaststelling van de voorwaarden voor toegang tot het EES voor rechtshandhavingsdoeleinden en tot wijziging van de overeenkomst ter uitvoering van het te Schengen gesloten akkoord en Verordeningen (EG) nr. 767/2008 en (EU) nr. 1077/2011 ( 1 ) , en met name artikel 36, onder l), Overwegende hetgeen volgt: (1) Bij Verordening (EU) 2017/2226 is het inreis-uitreissysteem (EES) ingesteld, een systeem dat ten aanzien van onderdanen van derde landen die voor een kort verblijf tot het grondgebied van de lidstaten zijn toegelaten, elektronisch de tijd en plaats van inreis en uitreis registreert en de duur van het toegestane verblijf berekent. (2) Met het EES wordt beoogd het beheer van de buitengrenzen te verbeteren, irreguliere immigratie te voorkomen en het beheer van de migratiestromen te vereenvoudigen. Het EES dient in het bijzonder bij te dragen tot de identificatie van personen die niet of niet meer voldoen aan de voorwaarden inzake de duur van het toegestane verblijf op het grondgebied van de lidstaten. Daarnaast dient het EES bij te dragen tot het voorkomen, opsporen en onderzoeken van terroristische misdrijven en andere ernstige strafbare feiten. (3) Bij Verordening (EU) 2017/2226 zijn de voorwaarden vastgesteld voor de toegang tot EES-gegevens met het oog op het voorkomen, opsporen of onderzoeken van terroristische misdrijven en andere ernstige strafbare feiten. Zowel de lidstaten als Europol zouden verzoeken om toegang tot EES-gegevens moeten indienen via de zogenoemde centrale toegangspunten: instanties of entiteiten die krachtens het nationale recht zijn gemachtigd het openbaar gezag uit te oefenen en geacht worden in staat te zijn om doeltreffend te verifiëren of in een bepaald geval aan de voorwaarden inzake toegangsverzoeken tot het EES is voldaan. De centrale toegangspunten moeten verzoeken om toegang tot EES-gegevens behandelen vanuit het oogpunt van preventie, opsporing of onderzoek en de EES-gegevens waartoe toegang is verkregen doorgeven aan de operationele dienst die het verzoek heeft ingediend. Om de gegevensverwerking mogelijk te maken, moet elke lidstaat zijn centrale toegangspunt met de nationale uniforme interface verbinden. Ook Europol moet zijn centrale toegangspunt verbinden met het EES en voor die verbinding de verantwoordelijkheid dragen. (4) Overeenkomstig Verordening (EU) 2017/2226 is het Europees Agentschap voor het operationeel beheer van grootschalige IT-systemen op het gebied van vrijheid, veiligheid en recht, dat is opgericht bij Verordening (EU) nr. 1077/2011 van het Europees Parlement en de Raad ( 2 ) , belast met de ontwikkeling en het operationele beheer van het EES. (5) In Verordening (EU) 2017/2226 wordt bepaald dat de Commissie, voorafgaand aan de ontwikkeling van het EES, maatregelen neemt voor de ontwikkeling en de technische uitvoering van het EES. In artikel 36, onder l), van Verordening (EU) 2017/2226 wordt wat dit betreft specifiek verwezen naar de vaststelling van maatregelen ten aanzien van de specificatie van technische oplossingen voor het verbinden van de centrale toegangspunten met het EES en een technische oplossing ter facilitering van het verzamelen van gegevens door de lidstaten met het oog op het genereren van statistieken betreffende de toegang tot EES-gegevens voor rechtshandhavingsdoeleinden. (6) Op basis van die maatregelen moet het Europees Agentschap voor het operationeel beheer van grootschalige IT-systemen op het gebied van vrijheid, veiligheid en recht in staat zijn het ontwerp van de fysieke architectuur van het EES, met inbegrip van de communicatie-infrastructuur, en de technische specificaties van het systeem te bepalen, en over te gaan tot de ontwikkeling van het EES. (7) In dit kader moeten derhalve maatregelen worden vastgesteld ten aanzien van de specificaties voor de technische oplossingen die moeten worden ingezet om de centrale toegangspunten van de lidstaten te verbinden met de nationale uniforme interface en om het centrale toegangspunt van Europol te verbinden met het EES. Tevens moeten de specificaties worden vastgesteld voor een technische oplossing ter facilitering van het verzamelen van gegevens met het oog op het genereren van de door de lidstaten op te stellen statistieken betreffende de toegang tot EES-gegevens voor rechtshandhavingsdoeleinden. (8) Bij de voor de uitvoering van het EES gekozen technische oplossing moet rekening worden gehouden met de noodzaak van betere integratie van de reeds bestaande en toekomstige systemen van de Unie op het gebied van grensbeheer, en de interoperabiliteit van deze systemen. Deze technische oplossingen moeten schaalbaar zijn en verdere ontwikkeling ervan moet mogelijk zijn, zodat er indien nodig extra functies in kunnen worden geïntegreerd, een groter aantal verrichtingen kan worden beheerd en meer gegevens kunnen worden opgeslagen. (9) Overeenkomstig de artikelen 1 en 2 van het Protocol (nr. 22) betreffende de positie van Denemarken, dat aan het Verdrag betreffende de Europese Unie en het Verdrag betreffende de werking van de Europese Unie is gehecht, heeft Denemarken niet deelgenomen aan de aanneming van Verordening (EU) 2017/2226 en is deze derhalve niet bindend voor, noch van toepassing in deze lidstaat. Aangezien Verordening (EU) 2017/2226 echter voortbouwt op het Schengenacquis, heeft Denemarken, overeenkomstig artikel 4 van genoemd protocol, op 30 mei 2018 kennisgegeven van zijn besluit om Verordening (EU) 2017/2226 in zijn nationale wetgeving om te zetten. Denemarken is daarom krachtens internationaal recht verplicht dit besluit uit te voeren. (10) Dit besluit houdt een ontwikkeling in van bepalingen van het Schengenacquis waaraan het Verenigd Koninkrijk niet deelneemt, overeenkomstig Besluit 2000/365/EG van de Raad ( 3 ) ; het Verenigd Koninkrijk neemt derhalve niet deel aan de vaststelling van dit besluit en dit besluit is niet bindend voor, noch van toepassing in deze lidstaat. (11) Dit besluit houdt een ontwikkeling in van de bepalingen van het Schengenacquis waaraan Ierland niet deelneemt, overeenkomstig Besluit 2002/192/EG van de Raad ( 4 ) ; Ierland neemt derhalve niet deel aan de vaststelling van dit besluit en dit besluit is niet bindend voor, noch van toepassing in deze lidstaat. (12) Wat IJsland en Noorwegen betreft, houdt dit besluit een ontwikkeling in van de bepalingen van het Schengenacquis in de zin van de Overeenkomst tussen de Raad van de Europese Unie, de Republiek IJsland en het Koninkrijk Noorwegen inzake de wijze waarop IJsland en Noorwegen worden betrokken bij de uitvoering, de toepassing en de ontwikkeling van het Schengenacquis ( 5 ) , die vallen onder het gebied bedoeld in artikel 1, punt A, van Besluit 1999/437/EG van de Raad ( 6 ) . (13) Wat Zwitserland betreft, houdt dit besluit een ontwikkeling in van de bepalingen van het Schengenacquis in de zin van de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 7 ) , die vallen onder het gebied bedoeld in artikel 1, punt A, van Besluit 1999/437/EG, in samenhang met artikel 3 van Besluit 2008/146/EG van de Raad ( 8 ) . (14) Wat Liechtenstein betreft, houdt dit besluit een ontwikkeling in van de bepalingen van het Schengenacquis in de zin van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( 9 ) , die vallen onder het gebied bedoeld in artikel 1, punt A, van Besluit 1999/437/EG, in samenhang met artikel 3 van Besluit 2011/350/EU van de Raad ( 10 ) . (15) Wat Cyprus, Bulgarije, Roemenië en Kroatië betreft, is het voor de werking van het EES vereist dat passieve toegang tot het VIS wordt verleend en dat alle bepalingen van het Schengenacquis die betrekking hebben op het SIS, in werking zijn gesteld overeenkomstig de desbetreffende besluiten van de Raad. Aan deze voorwaarden kan slechts worden voldaan nadat de verificatie volgens de toepasselijke Schengenevaluatieprocedure met succes is voltooid. Derhalve mag het EES alleen worden gebruikt door de lidstaten die bij de ingebruikneming van het EES aan deze voorwaarden voldoen. lidstaten die het EES niet vanaf de aanvankelijke ingebruikneming toepassen, moeten met het EES worden verbonden zodra aan al deze voorwaarden is voldaan, volgens de procedure van Verordening (EU) 2017/2226. (16) De Europese Toezichthouder voor gegevensbescherming heeft op 23 april 2018 advies uitgebracht. (17) De in dit besluit vervatte maatregelen zijn in overeenstemming met het advies van het Comité slimme grenzen, HEEFT HET VOLGENDE BESLUIT VASTGESTELD: Artikel 1 Verbinding van het centrale toegangspunt (de centrale toegangspunten) van elke lidstaat Voor de toepassing van de artikelen 31 en 32 van Verordening (EU) 2017/2226 wordt het centrale toegangspunt (de centrale toegangspunten) als bedoeld in artikel 29, lid 3, van Verordening (EU) 2017/2226 toegang verleend tot het EES voor het behandelen van de verzoeken van de operationele diensten van de aangewezen autoriteiten. Overeenkomstig artikel 38, lid 1, onder a) en c), van Verordening (EU) 2017/2226 verbindt elke lidstaat zijn centrale toegangspunt(en) met zijn nationale uniforme interface in overeenstemming met de technische specificaties bedoeld in artikel 37, lid 1, van Verordening (EU) 2017/2226. Artikel 2 Verbinding van het centrale toegangspunt van Europol Voor de toepassing van artikel 33 van Verordening (EU) 2017/2226 wordt het centrale toegangspunt van Europol als bedoeld in artikel 30, lid 2, van Verordening (EU) 2017/2226 toegang verleend tot het EES voor het behandelen van de verzoeken van de aangewezen autoriteit van Europol als bedoeld in artikel 30, lid 1, van Verordening (EU) 2017/2226. Overeenkomstig artikel 38, lid 7, van Verordening (EU) 2017/2226 verbindt Europol zijn centrale toegangspunt met een specifieke uniforme interface in overeenstemming met de technische specificaties bedoeld in artikel 37, lid 1, van Verordening (EU) 2017/2226. Artikel 3 Verzamelen van gegevens met het oog op het genereren van de statistieken bedoeld in artikel 72, lid 8, van Verordening (EU) 2017/2226 Ter facilitering van het verzamelen van de gegevens die noodzakelijk zijn voor het genereren van de statistieken die de lidstaten en Europol overeenkomstig artikel 72, lid 8, van Verordening (EU) 2017/2226 verplicht zijn te produceren, wordt door eu-LISA aan het centrale toegangspunt (de centrale toegangspunten) als bedoeld in artikel 29, lid 3, en artikel 30, lid 2, van die verordening, een technische oplossing beschikbaar gesteld. Het gebruik van deze oplossing is facultatief. Indien van de oplossing gebruik wordt gemaakt, is elke lidstaat en Europol verantwoordelijk voor de toepassing ervan door die lidstaat en door Europol en voor het technische en operationele beheer ervan. De oplossing maakt het mogelijk om voor elk verzoek om toegang tot het EES de volgende statistische gegevens te verzamelen: a) de aangewezen autoriteit, het centrale toegangspunt en de operationele dienst, als bedoeld in artikel 29, lid 5, van Verordening (EU) 2017/2226, die het verzoek heeft ingediend; b) een markering die aangeeft of het verzoek tot een succesvolle match heeft geleid; c) een markering die aangeeft of het doel van de raadpleging identificatie of een inreis-uitreisnotitie was; d) een markering die aangeeft of de raadpleging heeft plaatsgevonden volgens de spoedprocedures bedoeld in artikel 31, lid 2, en artikel 32, lid 2, tweede alinea, van Verordening (EU) 2017/2226, alsmede een markering die aangeeft of het spoedeisende karakter door het centrale toegangspunt bij verificatie achteraf al dan niet is aanvaard; e) het soort terroristisch misdrijf of ander ernstig strafbaar feit, in de zin van de punten 24 en 25 van artikel 3, lid 1, van Verordening (EU) 2017/2226, dat tot de raadpleging heeft geleid; f) de redenen die zijn opgegeven ter staving van het vermoeden dat op de betrokken persoon Verordening (EU) 2017/2226 van toepassing is, waartoe een waarde wordt gekozen uit een codetabel die de mogelijkheid biedt de waarde „andere” te kiezen, aangevuld met een veld voor vrije tekst; g) de redenen die zijn opgegeven om niet de geautomatiseerde vingerafdrukidentificatiesystemen van andere lidstaten te raadplegen op grond van Besluit 2008/615/JBZ, zoals in artikel 32, lid 2, onder b), van Verordening (EU) 2017/2226 is bepaald, waartoe een waarde wordt gekozen uit een codetabel die de mogelijkheid biedt de waarde „andere” te kiezen, aangevuld met een veld voor vrije tekst. Deze informatie wordt door het centrale toegangspunt (de centrale toegangspunten) op lokaal niveau opgeslagen ter ondersteuning van het genereren van statistieken als bedoeld in artikel 72, lid 8, van Verordening (EU) 2017/2226. De gegevens die worden ingevoerd in de technische oplossing worden door elke lidstaat en door Europol gebruikt voor het genereren van de eigen statistieken als bedoeld in artikel 72, lid 8, van Verordening (EU) 2017/2226. Artikel 4 Inwerkingtreding en toepasselijkheid Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 15 oktober 2018. Voor de Commissie De voorzitter Jean-Claude JUNCKER ( 1 ) PB L 327 van 9.12.2017, blz. 20 . ( 2 ) Verordening (EU) nr. 1077/2011 van het Europees Parlement en de Raad van 25 oktober 2011 tot oprichting van een Europees Agentschap voor het operationeel beheer van grootschalige IT-systemen op het gebied van vrijheid, veiligheid en recht ( PB L 286 van 1.11.2011, blz. 1 ). ( 3 ) Besluit 2000/365/EG van de Raad van 29 mei 2000 betreffende het verzoek van het Verenigd Koninkrijk van Groot-Brittannië en Noord-Ierland deel te mogen nemen aan enkele van de bepalingen van het Schengenacquis ( PB L 131 van 1.6.2000, blz. 43 ). ( 4 ) Besluit 2002/192/EG van de Raad van 28 februari 2002 betreffende het verzoek van Ierland deel te mogen nemen aan bepalingen van het Schengenacquis ( PB L 64 van 7.3.2002, blz. 20 ). ( 5 ) PB L 176 van 10.7.1999, blz. 36 . ( 6 ) Besluit 1999/437/EG van de Raad van 17 mei 1999 inzake bepaalde toepassingsbepalingen van de door de Raad van de Europese Unie, de Republiek IJsland en het Koninkrijk Noorwegen gesloten overeenkomst inzake de wijze waarop deze twee staten worden betrokken bij de uitvoering, de toepassing en de ontwikkeling van het Schengenacquis ( PB L 176 van 10.7.1999, blz. 31 ). ( 7 ) PB L 53 van 27.2.2008, blz. 52 . ( 8 ) Besluit 2008/146/EG van de Raad van 28 januari 2008 betreffende de sluiting namens de Europese Gemeenschap van de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis ( PB L 53 van 27.2.2008, blz. 1 ). ( 9 ) PB L 160 van 18.6.2011, blz. 21 . ( 10 ) Besluit 2011/350/EU van de Raad van 7 maart 2011 betreffende de sluiting namens de Europese Unie van het Protocol tussen de Europese Unie, de Europese Gemeenschap, de Zwitserse Bondsstaat en het Vorstendom Liechtenstein betreffende de toetreding van het Vorstendom Liechtenstein tot de Overeenkomst tussen de Europese Unie, de Europese Gemeenschap en de Zwitserse Bondsstaat inzake de wijze waarop Zwitserland wordt betrokken bij de uitvoering, de toepassing en de ontwikkeling van het Schengenacquis betreffende de afschaffing van controles aan de binnengrenzen en het verkeer van personen ( PB L 160 van 18.6.2011, blz. 19 ).",
  "source": "EUR LEX"
}