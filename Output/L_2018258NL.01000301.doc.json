{
  "url": "http://www.w3.org/1999/xhtml\">",
  "content": "L_2018258NL.01000301.xml 15.10.2018 NL Publicatieblad van de Europese Unie L 258/3 BESLUIT (EU) 2018/1505 VAN HET EUROPEES PARLEMENT EN DE RAAD van 12 september 2018 betreffende de beschikbaarstelling van middelen uit het Solidariteitsfonds van de Europese Unie voor bijstand aan Bulgarije, Griekenland, Litouwen en Polen HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EG) nr. 2012/2002 van de Raad van 11 november 2002 tot oprichting van het Solidariteitsfonds van de Europese Unie ( 1 ) , en met name artikel 4, lid 3, Gezien het Interinstitutioneel Akkoord van 2 december 2013 tussen het Europees Parlement, de Raad en de Commissie betreffende de begrotingsdiscipline, de samenwerking in begrotingszaken en een goed financieel beheer ( 2 ) , en met name punt 11, Gezien het voorstel van de Europese Commissie, Overwegende hetgeen volgt: (1) Het Solidariteitsfonds van de Europese Unie („het fonds”) heeft tot doel de Unie in staat te stellen snel, efficiënt en soepel op noodsituaties te reageren in solidariteit met de bevolking van door natuurrampen getroffen regio's. (2) Zoals bepaald in artikel 10 van Verordening (EU, Euratom) nr. 1311/2013 van de Raad ( 3 ) mag het fonds het jaarlijkse maximumbedrag van 500 000 000 EUR (in prijzen van 2011) niet overschrijden. (3) Op 11 januari 2018 heeft Bulgarije een aanvraag tot beschikbaarstelling van middelen uit het fonds ingediend, naar aanleiding van een overstroming veroorzaakt door overvloedige neerslag en hevige stormen op 25 en 26 oktober 2017. (4) Op 11 oktober 2017 heeft Griekenland een aanvraag tot beschikbaarstelling van middelen uit het fonds ingediend, nadat de Zuid-Egeïsche regio en het eiland Kos op 20 juli 2017 door een aardbeving waren getroffen. (5) Op 22 december 2017 heeft Litouwen een aanvraag tot beschikbaarstelling van middelen uit het fonds ingediend, na een overstroming die werd veroorzaakt door aanhoudende neerslag in de zomer en herfst van 2017. (6) Op 25 oktober 2017 heeft Polen een aanvraag tot beschikbaarstelling van middelen uit het fonds ingediend, na uitzonderlijk hevige stormen en zware neerslag tussen 9 en 12 augustus 2017. (7) De aanvragen van het Bulgarije, Griekenland, Litouwen en Polen voldoen aan de voorwaarden voor het verlenen van een financiële bijdrage uit het fonds, zoals bepaald in artikel 4 van Verordening (EG) nr. 2012/2002. (8) Er moeten derhalve middelen uit het fonds beschikbaar worden gesteld om te voorzien in een financiële bijdrage aan het Bulgarije, Griekenland, Litouwen en Polen. (9) Teneinde zo snel mogelijk middelen uit het fonds ter beschikking te stellen, dient dit besluit van toepassing zijn vanaf de datum waarop het wordt vastgesteld, HEBBEN HET VOLGENDE BESLUIT VASTGESTELD: Artikel 1 In het kader van de algemene begroting van de Unie voor het begrotingsjaar 2018 wordt uit het Solidariteitsfonds van de Europese Unie een bedrag aan vastleggings- en betalingskredieten beschikbaar gesteld van 2 258 225 EUR aan Bulgarije, van 2 535 796 EUR aan Griekenland, van 16 918 941 EUR aan Litouwen en van 12 279 244 EUR aan Polen. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Het is van toepassing met ingang van 12 september 2018. Gedaan te Straatsburg, 12 september 2018. Voor het Europees Parlement De voorzitter A. TAJANI Voor de Raad De voorzitter K. EDTSTADLER ( 1 ) PB L 311 van 14.11.2002, blz. 3 . ( 2 ) PB C 373 van 20.12.2013, blz. 1 . ( 3 ) Verordening (EU, Euratom) nr. 1311/2013 van de Raad van 2 december 2013 tot bepaling van het meerjarig financieel kader voor de jaren 2014-2020 ( PB L 347 van 20.12.2013, blz. 884 ).",
  "source": "EUR LEX"
}