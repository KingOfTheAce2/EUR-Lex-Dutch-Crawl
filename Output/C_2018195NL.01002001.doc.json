{
  "url": "http://www.w3.org/1999/xhtml\">",
  "content": "C_2018195NL.01002001.xml 7.6.2018 NL Publicatieblad van de Europese Unie C 195/20 UITVOERINGSBESLUIT VAN DE COMMISSIE van 6 juni 2018 tot vaststelling van een werkprogramma voor de beoordeling van aanvragen voor de verlenging van goedkeuringen van werkzame stoffen die verstrijken in 2022, 2023 en 2024, overeenkomstig Verordening (EG) nr. 1107/2009 van het Europees Parlement en de Raad (Voor de EER relevante tekst) (2018/C 195/07) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 18, Overwegende hetgeen volgt: (1) Voor een groot aantal werkzame stoffen die zijn goedgekeurd krachtens Verordening (EG) nr. 1107/2009 en in delen B en E van de bijlage bij Uitvoeringsverordening (EG) nr. 540/2011 van de Commissie ( 2 ) zijn vermeld, ligt de datum van verstrijken tussen 1 januari 2022 en 31 december 2024. In deel C van de bijlage bij Uitvoeringsverordening (EU) nr. 686/2012 van de Commissie ( 3 ) zijn die werkzame stoffen opgenomen en wordt de beoordeling van die werkzame stoffen aan de lidstaten toevertrouwd, waarbij voor elke werkzame stof in het kader van de verlengingsprocedure een lidstaat-rapporteur en een lidstaat-corapporteur zijn aangewezen. (2) Gezien de tijd en de middelen die de lidstaten en de Europese Autoriteit voor voedselveiligheid (EFSA) nodig hebben om de beoordeling van de aanvragen voor de verlenging van de goedkeuring van werkzame stoffen te voltooien, is het noodzakelijk een werkprogramma op te stellen waarin soortgelijke werkzame stoffen worden gegroepeerd en prioriteiten worden gesteld op basis van veiligheidsrisico’s voor de gezondheid van mens en dier of het milieu, zoals in artikel 18 van Verordening (EG) nr. 1107/2009 is bepaald. (3) Het is passend te voorzien in de identificatie van stoffen waarvan wordt verwacht dat zij, gezien hun eigenschappen niet aan de goedkeuringscriteria van bijlage II, punten 3.6.2 tot en met 3.6.5 en punt 3.7, bij Verordening (EG) nr. 1107/2009 voldoen en voorrang te geven aan de beoordeling ervan. (4) Onder de in deel C van de bijlage bij Uitvoeringsverordening (EU) nr. 686/2012 opgenomen werkzame stoffen moeten de stoffen worden geïdentificeerd die in deel E van de bijlage bij Uitvoeringsverordening (EG) nr. 540/2011 zijn opgenomen als stoffen die in aanmerking komen om te worden vervangen en waarvoor de goedkeuringsperioden, gezien hun eigenschappen, niet langer zijn dan zeven jaar. Daarnaast is het passend om de stoffen te identificeren die in de bijlage bij Uitvoeringsverordening (EU) 2015/408 van de Commissie ( 4 ) zijn opgenomen als stoffen die in aanmerking komen om te worden vervangen. In het programma moet voorrang worden gegeven aan de beoordeling ervan. (5) De werkzame stoffen fluxapyroxad, bixafen, sedaxaan, penflufen en penthiopyrad beschikken over vergelijkbare eigenschappen. De werkzame stoffen dinatriumfosfonaten en kaliumfosfonaten beschikken over vergelijkbare eigenschappen. De werkzame stoffen eugenol, geraniol en thymol beschikken over vergelijkbare eigenschappen. De werkzame stoffen Trichoderma atroviride stam I-1237 en Trichoderma asperellum (stam T34) beschikken over vergelijkbare eigenschappen. De werkzame stoffen benzovindiflupyr en isopyrazam beschikken eveneens over vergelijkbare eigenschappen. Aangezien het passend is de timing van de beoordeling en het proces van collegiale toetsing door de EFSA van stoffen met vergelijkbare eigenschappen onderling af te stemmen, moeten de dossiers voor deze stoffen binnen hetzelfde tijdsbestek worden ingediend bij de respectieve als rapporteur optredende lidstaten. (6) Gezien de beschikbare middelen van de autoriteiten die de beoordeling van aanvragen voor de verlenging van goedkeuringen uitvoeren, kan niet worden uitgesloten dat, als gevolg van de in dit besluit vastgestelde prioritering van de beoordeling van stoffen, de goedkeuring van sommige andere werkzame stoffen mogelijk verstrijkt alvorens over de verlenging van de goedkeuring van dergelijke stoffen een beslissing is genomen. In dergelijke gevallen moet de goedkeuringsperiode voor dergelijke werkzame stoffen tijdig worden verlengd overeenkomstig artikel 17 van Verordening (EG) nr. 1107/2009. (7) Naast de bepaling dat soortgelijke werkzame stoffen moeten worden gegroepeerd op basis van de prioriteiten voor de beoordeling ervan, bevat artikel 18 van Verordening (EG) nr. 1107/2009 de bepaling dat het werkprogramma specifieke elementen moet bevatten. De Uitvoeringsverordeningen (EU) nr. 844/2012 en (EU) nr. 686/2012 bevatten de tenuitvoerlegging van respectievelijk artikel 18, tweede alinea, onder a) tot en met e), en artikel 18, tweede alinea, onder f), van Verordening (EG) nr. 1107/2009, BESLUIT: Enig artikel Het werkprogramma zoals uiteengezet in de bijlage bij dit besluit wordt hierbij vastgesteld. Gedaan te Brussel, 6 juni 2018. Voor de Commissie Vytenis ANDRIUKAITIS Lid van de Commissie ( 1 ) PB L 309 van 24.11.2009, blz. 1 . ( 2 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 3 ) Uitvoeringsverordening (EU) nr. 686/2012 van de Commissie van 26 juli 2012 waarbij de beoordeling van de werkzame stoffen waarvan de goedkeuring uiterlijk op 31 december 2018 vervalt, in het kader van de verlengingsprocedure aan de lidstaten wordt toevertrouwd ( PB L 200 van 27.7.2012, blz. 5 ). ( 4 ) Uitvoeringsverordening (EU) 2015/408 van de Commissie van 11 maart 2015 inzake uitvoering van artikel 80, lid 7, van Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen en tot opstelling van een lijst met het oog op eventuele vervanging ( PB L 67 van 12.3.2015, blz. 18 ). BIJLAGE 1) Het werkprogramma betreft werkzame stoffen die zijn goedgekeurd overeenkomstig Verordening (EG) nr. 1107/2009 en zijn opgenomen in deel C van de bijlage bij Uitvoeringsverordening (EU) nr. 686/2012. 2) De prioriteiten voor de beoordeling van de aanvragen voor de verlenging van goedkeuringen van de werkzame stoffen en de groepering van soortgelijke werkzame stoffen, zoals bepaald in artikel 18 van Verordening (EG) nr. 1107/2009, zijn als volgt: a) Er wordt prioriteit gegeven aan de beoordeling van aanvragen voor de verlenging van de goedkeuring van werkzame stoffen waarvan op basis van hun eigenschappen wordt verwacht dat zij mogelijk niet aan de in de punten 3.6.2 tot en met 3.6.5 en in punt 3.7 van bijlage II bij Verordening (EG) nr. 1107/2009 opgenomen goedkeuringscriteria voldoen. Daarom worden dergelijke beoordelingen onverwijld of met zo weinig mogelijk vertraging uitgevoerd. b) Er wordt prioriteit gegeven aan de beoordeling van aanvragen voor de verlenging van de goedkeuringen van werkzame stoffen die in deel E van de bijlage bij Verordening (EG) nr. 540/2011 zijn opgenomen met het oog op eventuele vervanging en die gezien hun eigenschappen voor niet meer dan zeven jaar worden goedgekeurd. Er wordt eveneens prioriteit gegeven aan de beoordeling van aanvragen voor de verlenging van de goedkeuring van werkzame stoffen die zijn opgenomen in de bijlage bij Uitvoeringsverordening (EU) 2015/408. Daarom worden dergelijke beoordelingen onverwijld of met zo weinig mogelijk vertraging uitgevoerd. c) Rekening houdend met de overeenkomsten tussen hun respectieve eigenschappen, wordt de termijn voor goedkeuring voor de volgende stoffen, wanneer de data van de indiening van de dossiers verschillend zijn, in voorkomend geval tijdig verlengd overeenkomstig artikel 17 van Verordening (EG) nr. 1107/2009 teneinde het tijdstip van hun beoordeling af te stemmen op het proces van collegiale toetsing door de EFSA: i) fluxapyroxad, bixafen, sedaxaan, penflufen en penthiopyrad; ii) dinatriumfosfonaten en kaliumfosfonaten; iii) eugenol, geraniol en thymol; iv) Trichoderma atroviride stam I-1237 en Trichoderma asperellum (stam T34); v) benzovindiflupyr en isopyrazam. d) Wanneer de goedkeuring van sommige werkzame stoffen die onder a) en b) vallen, waarschijnlijk zal verstrijken alvorens over de verlenging van de goedkeuring van dergelijke stoffen om redenen buiten de wil van de aanvrager een beslissing is genomen, wordt de goedkeuringsperiode van deze werkzame stoffen tijdig verlengd overeenkomstig artikel 17 van Verordening (EG) nr. 1107/2009.",
  "source": "EUR LEX"
}