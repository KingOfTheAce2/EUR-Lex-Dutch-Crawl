{
  "url": "http://www.w3.org/1999/xhtml\">",
  "content": "L_2010201NL.01002301.xml 3.8.2010 NL Publicatieblad van de Europese Unie L 201/23 VERORDENING (EU) Nr. 692/2010 VAN DE COMMISSIE van 30 juli 2010 tot indeling van bepaalde goederen in de gecombineerde nomenclatuur DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EEG) nr. 2658/87 van de Raad van 23 juli 1987 met betrekking tot de statistiek- en tariefnomenclatuur en het gemeenschappelijk douanetarief ( 1 ) , en met name op artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Het is dienstig te bepalen, overeenkomstig artikel 12, lid 6, van Verordening (EG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) , dat de houder van een door een douanedienst van een lidstaat afgegeven bindende tariefinlichting over de indeling van goederen in de gecombineerde nomenclatuur daarop nog 60 dagen een beroep kan doen indien deze niet in overeenstemming is met onderhavige verordening, met inachtneming van de in de Europese Unie geldende bepalingen inzake de dubbele controle en het voorafgaand toezicht en het toezicht achteraf op de invoer van textielproducten in de Europese Unie. (5) De bepalingen van deze verordening zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Met inachtneming van de in de Europese Unie geldende bepalingen betreffende de dubbele controle en het voorafgaande toezicht en het toezicht achteraf bij de invoer van textielproducten in de Europese Unie, kan de houder van een door een douanedienst van een lidstaar afgegeven bindende tariefinlichting die niet in overeenstemming is met onderhavige verordening, daarop nog 60 dagen een beroep doen overeenkomstig artikel 12, lid 6, van Verordening (EEG) nr. 2913/92. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 juli 2010. Voor de Commissie Neelie KROES Vicevoorzitster ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) 1. Een dik, halfrond artikel, met een totale afmeting van ongeveer 75 cm (L) × 45 cm (B), gemaakt van een weefsel van gesponnen kokosvezels dat het grootste deel van het oppervlak uitmaakt, met een rug van rubber. Het artikel is afgezet met een sierrand van rubber (deurmat). Zie afbeelding 652 ( 1 ) 5702 20 00 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur, aantekening 2 a) op hoofdstuk 40, aantekening 1 op hoofdstuk 46, aantekening 1 op hoofdstuk 57 en de tekst van de GN-codes 5702 en 5702 20 00. Kokosvezels zijn plantaardige textielvezels die, wanneer gesponnen, onder post 5308 worden ingedeeld en daarom onder afdeling XI (textielstoffen en textielwaren) van de gecombineerde nomenclatuur vallen. Het oppervlak van het artikel bestaat uit een weefsel van garens van kokosvezels en van rubber, waarbij de kokosvezels het wezenlijk karakter verlenen aan het oppervlak in de zin van algemene regel 3 b) voor de interpretatie van gecombineerde nomenclatuur, omdat schoenzolen hieraan kunnen worden afgeveegd; bovendien vormen de kokosvezels het grootste deel van het oppervlak. Omdat het textielmateriaal (een weefsel van garens van kokosvezels) de bovenzijde van het artikel vormt wanneer het artikel in gebruik is, is dit artikel een „vloerbedekking” in de zin van aantekening 1 bij hoofdstuk 57. Gelet op de grootte, dikte, stijfheid en sterkte heeft dit artikel de objectieve kenmerken van een vloerbedekking (deurmat). Voorts omvat de tekst van post 5702„tapijten, geweven”, zonder dat een onderscheid wordt gemaakt tussen het gebruik binnenshuis of buitenshuis van de matten en zonder dat bepaalde afmetingen worden vermeld. Bijgevolg kan, volgens aantekening 2 a) op hoofdstuk 40, dit artikel niet onder hoofdstuk 40 worden ingedeeld, omdat goederen van afdeling XI (textielstoffen en textielwaren) niet onder dat hoofdstuk worden ingedeeld. Dit artikel kan ook niet onder hoofdstuk 46 worden ingedeeld, omdat gesponnen natuurlijke textielvezels, volgens aantekening 1 op dat hoofdstuk, niet daaronder worden begrepen. Dit artikel moet daarom als vloerbedekking onder hoofdstuk 57 worden ingedeeld. 2. Een dik, rechthoekig artikel met een lengte van ongeveer 60 cm en een breedte van ongeveer 40 cm, gemaakt van kokosvezels die een pooloppervlak vormen. De kokosvezels zijn op een ondergrond van poly(vinylchloride) bevestigd die de rug vormt. De mat heeft een sierrand van poly(vinylchloride) (deurmat). Zie afbeelding 653 ( 1 ) 5705 00 90 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur, aantekening 2 p) op hoofdstuk 39, aantekening 1 op hoofdstuk 57 en de tekst van de GN-codes 5705 en 5705 00 90. Kokosvezels zijn plantaardige textielvezels die worden ingedeeld onder post 5305 en daarom onder afdeling XI (textielstoffen en textielwaren) van de gecombineerde nomenclatuur vallen. Het oppervlak van het artikel bestaat uit kokosvezels en poly(vinylchloride), waarbij de kokosvezels het wezenlijk karakter verlenen aan het oppervlak in de zin van algemene regel 3 b) voor de interpretatie van gecombineerde nomenclatuur, omdat schoenzolen hieraan kunnen worden afgeveegd. Daar het textielmateriaal (kokosvezels) de bovenzijde van het artikel vormt wanneer dit in gebruik is, is dit artikel een „vloerbedekking” in de zin van aantekening 1 op hoofdstuk 57. Gelet op de grootte, dikte, stijfheid en sterkte heeft dit artikel de objectieve kenmerken van een vloerbedekking (deurmat). Voorts omvat de tekst van post 5705„tapijten, geweven”, zonder dat een onderscheid wordt gemaakt tussen het gebruik binnenshuis of buitenshuis van de matten en zonder dat bepaalde afmetingen worden vermeld (zie ook de GS-toelichting op post 5705, eerste alinea). Onder deze post worden ook tapijten met pool ingedeeld, of de pool nu bevestigd is op een onderlaag of rechtstreeks op een kleefstof is bevestigd die de onderlaag vormt. (Zie ook de GS-toelichting op post 5705, tweede alinea, 1).) Bijgevolg kan, volgens aantekening 2 p) op hoofdstuk 39 dit artikel niet onder hoofdstuk 39 worden ingedeeld, omdat goederen van afdeling XI (textielstoffen en textielwaren) niet onder dat hoofdstuk worden begrepen. Dit artikel moet daarom als vloerbedekking onder hoofdstuk 57 worden ingedeeld. ( 1 ) De afbeelding is louter ter informatie.",
  "source": "EUR LEX"
}