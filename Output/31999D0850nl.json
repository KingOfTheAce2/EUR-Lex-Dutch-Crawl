{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999D0850:NL:HTML\">",
  "content": "EUR-Lex - 31999D0850 - NL Avis juridique important | 31999D0850 1999/850/EG: Besluit van de Raad van 6 december 1999 inzake de principes, prioriteiten, tussentijdse doelstellingen en voorwaarden van het partnerschap voor de toetreding met de Republiek Hongarije Publicatieblad Nr. L 335 van 28/12/1999 blz. 0001 - 0007 BESLUIT VAN DE RAAD van 6 december 1999 inzake de principes, prioriteiten, tussentijdse doelstellingen en voorwaarden van het partnerschap voor de toetreding met de Republiek Hongarije (1999/850/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 622/98 van de Raad van 16 maart 1998 betreffende de hulp aan de kandidaat-lidstaten in het kader van de pretoetredingsstrategie, en inzonderheid de invoering van partnerschappen voor de toetreding(1), inzonderheid op artikel 2, Gelet op het voorstel van de Commissie, Overwegende hetgeen volgt: (1) De Europese Raad van Luxemburg heeft verklaard dat het partnerschap voor de toetreding een nieuw instrument is, dat de spil vormt van de versterkte pretoetredingsstrategie. (2) Verordening (EG) nr. 622/98 bepaalt dat de Raad op voorstel van de Commissie met gekwalificeerde meerderheid van stemmen een besluit neemt over de beginselen, prioriteiten, tussentijdse doelstellingen en voorwaarden van de onderscheiden partnerschappen voor de toetreding, zoals deze aan elke kandidaat-lidstaat worden voorgelegd, alsook over belangrijke wijzigingen die daarin naderhand worden aangebracht. (3) Voor de hulpverlening van de Gemeenschap moet worden voldaan aan een aantal essentiële voorwaarden, inzonderheid het nakomen van de in de Europaovereenkomsten vervatte verbintenissen en het maken van vorderingen bij het voldoen aan de criteria van Kopenhagen; de Raad kan, wanneer een essentieel element ontbreekt, op voorstel van de Commissie, met gekwalificeerde meerderheid van stemmen, passende maatregelen nemen met betrekking tot de pretoetredingshulp. (4) De Europese Raad van Luxemburg heeft besloten dat de uitvoering van het partnerschap voor de toetreding en de vorderingen bij het overnemen van het acquis zullen worden onderzocht in de instanties van de Europaovereenkomst. (5) De Commissie heeft in haar periodiek verslag voor 1999 een objectieve analyse gegeven van de voorbereidingen van de Republiek Hongarije op het lidmaatschap en heeft een aantal prioritaire gebieden voor verdere werkzaamheden aangegeven. (6) De Republiek Hongarije dient met het oog op de voorbereiding van het lidmaatschap zijn nationaal programma voor de overname van het acquis bij te werken; in dit programma moet een tijdschema zijn opgenomen voor de verwezenlijking van de prioriteiten en tussentijdse doelstellingen van het partnerschap voor de toetreding, BESLUIT: Artikel 1 Overeenkomstig artikel 2 van Verordening (EG) nr. 622/98 zijn de beginselen, prioriteiten, tussentijdse doelstellingen en voorwaarden van het partnerschap voor de toetreding met de Republiek Hongarije opgenomen in de bijlage bij dit besluit, die een integrerend deel van dit besluit vormt. Artikel 2 De uitvoering van het partnerschap voor de toetreding wordt onderzocht in de instanties van de Europaovereenkomst en door de passende instanties van de Raad waaraan de Commissie regelmatig verslag uitbrengt. Artikel 3 Dit besluit wordt van kracht op de derde dag volgende op die van zijn bekendmaking in het Publicatieblad van de Europese Gemeenschappen. Gedaan te Brussel, 6 december 1999. Voor de Raad De voorzitter T. HALONEN (1) PB L 85 van 20.3.1998, blz. 1. BIJLAGE HONGARIJE: PARTNERSCHAP VOOR DE TOETREDING 1999 1. DOELSTELLINGEN Het partnerschap voor de toetreding heeft ten doel in een alomvattend kader de prioritaire gebieden te omschrijven voor verdere werkzaamheden zoals die zijn vastgelegd in het periodiek verslag van 1999 van de Commissie over de vorderingen van Hongarije op de weg naar toetreding, de beschikbare financiële middelen om Hongarije te helpen bij de tenuitvoerlegging van die prioriteiten en de voorwaarden voor de toekenning van die steun. Dit partnerschap voor de toetreding vormt de basis voor een aantal beleidsinstrumenten die zullen worden gebruikt om de kandidaat-lidstaten te helpen bij de voorbereiding op het lidmaatschap. Tot die instrumenten behoren het herziene nationale programma voor de overname van het acquis, de gezamenlijke evaluatie van de prioriteiten voor de middellange termijn van het economisch beleid, het pact inzake georganiseerde criminaliteit alsook de nationale ontwikkelingsplannen en andere sectorale plannen die nodig zijn voor de deelname aan de structuurfondsen na de toetreding en voor de tenuitvoerlegging van Ispa en Sapard vóór de toetreding. Elk van die instrumenten is verschillend van aard en wordt overeenkomstig specifieke procedures uitgewerkt en ten uitvoer gelegd. Zij vormen geen integrerend deel van dit partnerschap doch de prioriteiten die zij bevatten, zullen daarmee verenigbaar zijn. 2. BEGINSELEN De belangrijkste prioritaire gebieden die voor elke kandidaat-lidstaat zijn vastgesteld hebben betrekking op hun vermogen om de verplichtingen na te komen die voortvloeien uit de criteria van Kopenhagen volgens welke het lidmaatschap vereist: - dat de kandidaat-lidstaat stabiele instellingen heeft die de democratie, de rechtsorde, de mensenrechten en het respect voor en de bescherming van minderheden garanderen; - dat er een functionerende markteconomie bestaat en het land in staat is om de concurrentiedruk en de marktkrachten binnen de Europese Unie het hoofd te bieden; - dat de kandidaat-lidstaat in staat is om de verplichtingen van het lidmaatschap op zich te nemen, wat mede inhoudt dat hij de doelstellingen van een politieke, economische en monetaire unie onderschrijft. De Europese Raad van Madrid heeft erop gewezen dat de kandidaat-lidstaten hun administratieve structuren moeten aanpassen om het harmonisch functioneren van het Gemeenschapsbeleid na de toetreding te waarborgen en in Luxemburg heeft de Europese Raad beklemtoond dat omzetting van het acquis in wetgeving noodzakelijk is, maar niet voldoende; het acquis moet ook daadwerkelijk worden toegepast. 3. PRIORITEITEN EN TUSSENTIJDSE DOELSTELLINGEN Uit de periodieke verslagen van de Commissie is duidelijk de omvang gebleken van de inspanningen die de kandidaat-lidstaten op bepaalde gebieden nog moeten leveren om zich op de toetreding voor te bereiden. Daarom moeten tussenstadia worden vastgesteld in de vorm van prioriteiten die elk vergezeld moeten gaan van precieze doelstellingen die in samenwerking met de betrokken landen worden vastgesteld en waarvan de verwezenlijking bepalend zal zijn voor de te verlenen bijstand en de vooruitgang van de onderhandelingen die met sommige landen worden gevoerd en het aanknopen van nieuwe onderhandelingen met andere landen. De prioriteiten en tussentijdse doelstellingen van de herziene partnerschappen voor toetreding worden in twee groepen opgesplitst, namelijk die voor de korte en die voor de middellange termijn. Die voor de korte termijn zijn geselecteerd op grond van het feit dat redelijkerwijs mag worden aangenomen dat Hongarije ze tegen eind 2000 volledig dan wel voor een groot deel kan verwezenlijken. Verwacht wordt dat de verwezenlijking van de prioriteiten voor de middellange termijn meer dan één jaar in beslag zal nemen, hoewel - voorzover mogelijk - ook in de loop van het jaar 2000 met de uitvoering daarvan zou moeten worden begonnen. De met de uitvoering van de prioriteiten van het partnerschap voor toetreding 1998 gemaakte vorderingen worden in het periodiek verslag voor 1999 geëvalueerd. Deze evaluatie is gebruikt bij de vaststelling van de prioriteiten voor het huidige partnerschap. Hongarije heeft op 6 juli 1999 een herziene versie van zijn nationaal programma voor de overname van het acquis (NPOA) ingediend. Het bevat een tijdschema voor de verwezenlijking van de prioriteiten en tussentijdse doelstellingen, gebaseerd op het eerste partnerschap voor toetreding alsook de nodige administratieve structuren en financiële middelen. Het partnerschap voor de toetreding vermeldt de prioritaire gebieden voor de voorbereiding van Hongarije op de toetreding. Hongarije zal nochtans alle in het periodiek verslag vermelde problemen moeten oplossen. Het is tevens van belang dat Hongarije de verplichtingen nakomt op het gebied van de aanpassing van de wetgeving en tenuitvoerlegging van het acquis in overeenstemming met de verbintenissen die het in het kader van de Europaovereenkomst, de screening en het onderhandelingsproces heeft aangegaan. Er zij op gewezen dat de omzetting van het acquis in wetgeving op zichzelf niet volstaat; het moet ook daadwerkelijk worden toegepast volgens dezelfde normen als die welke binnen de Europese Unie gelden. In alle hieronder genoemde gebieden is er behoefte aan een geloofwaardige en daadwerkelijke tenuitvoerlegging en handhaving van het acquis. Steunend op de analyse van het periodiek verslag van de Commissie zijn voor Hongarije de volgende prioriteiten voor de korte en middellange termijn en tussentijdse doelstellingen vastgesteld. 3.1. Korte termijn (2000) Politieke criteria - Beginnen met de tenuitvoerlegging van het actieprogramma op middellange termijn ten behoeve van de Roma, met inbegrip van het beschikbaar stellen van de nodige financiële steun op nationaal en lokaal niveau; tenuitvoerlegging van maatregelen ter bestrijding van discriminatie (ook binnen de politiediensten); creëren van werkgelegenheid en verbetering van de toegang tot onderwijs. Economische criteria - Bespoediging van de herstructurering van de openbare financiën met onder meer de hervorming van het stelsel van de gezondheidszorg. - Tenuitvoerlegging van een plan voor de herstructurering van de ijzer- en staalsector in overeenstemming met de vereisten van de Europese Unie. - Totstandbrenging van een functionerende grondmarkt; voltooiing van het kadaster. Interne markt - Vrij verkeer van goederen: versnelde aanpassing aan de Europese normen, certificering en conformiteitsbeoordeling; goedkeuring van uitvoeringswetten voor farmaceutische producten; versterking, door de beschikbaarstelling van uitrusting en opleiding, van de bestaande structuren voor markttoezicht en conformiteitsbeoordeling. - Vrij verkeer van diensten: wijziging van de bankwet om het openen van nieuwe anonieme rekeningen te verbieden. - Mededinging: de autoriteit voor toezicht op staatssteun machtigen alle steunmaatregelen te controleren; aanpassing van de inventaris van steunmaatregelen van de staat. - Telecommunicatie: zorgen voor totale onafhankelijkheid van de regelgevingsautoriteit tegen juni 2000. - Audiovisuele sector: volledige aanpassing van de wetgeving, met inbegrip van de invoering van een systeem voor toezicht op satellietuitzendingen. - Belastingen: verdere aanpassing van de BTW-wetgeving, met name op het gebied van verlaagde tarieven en vrijstellingen; afschaffing van discriminerende accijns op alcohol; bevestiging van de aanvaarding van de beginselen van de gedragscode inzake de belastingregeling voor ondernemingen, en ervoor zorgen dat nieuwe belastingmaatregelen in overeenstemming zijn met die beginselen. - Douane: verdere aanpassing van de wetgeving met name wat betreft de hervorming van het douanewetboek, het geïntegreerd tarief en het systeem van bindende tariefinlichtingen. Economische en Monetaire Unie - Consolidatie van de onafhankelijkheid van de Nationale Bank, met name wat betreft staatsleningen. Landbouw - Veterinaire en fytosanitaire sector: verdere aanpassing en verbetering van de regelingen inzake inspectie, met name aan de toekomstige buitengrenzen, op de luchthaven van Boedapest en op internationale waterwegen. - Verdere modernisering van de vleesverwerkende bedrijven en zuivelbedrijven om te voldoen aan de normen van de Europese Unie inzake hygiëne en volksgezondheid. - Totstandbrenging van een wijnbouwkadaster. Werkgelegenheid en sociale zaken - Uitwerking, met behulp van het gezamenlijk onderzoek van het werkgelegenheidsbeleid, van een nationale werkgelegenheidsstrategie met het oog op latere deelname aan de Europese werkgelegenheidsstrategie. - Ondersteuning van de door de sociale partners geleverde inspanningen op het gebied van capaciteitsvergroting met het oog op de overname en tenuitvoerlegging van het acquis, met name via de sociale tweepartijendialoog. Milieu - Aanpassing aan de richtlijn inzake geïntegreerde preventie en bestrijding van verontreiniging. - Bespoediging van de omzetting en handhaving van kaderwetgeving voor afvalbeheer; verdere aanpassing van de veiligheidsnormen voor stralingsbescherming. - Ontwikkeling en tenuitvoerlegging van een plan voor de financiering van investeringen (richtlijngebonden), gebaseerd op ramingen van de kosten van de aanpassing en van de openbare en particuliere middelen die redelijkerwijze elk jaar mogen worden verwacht. - Voltooiing van de omzetting en handhaving van de richtlijn inzake milieueffectrappportage. Justitie en binnenlandse zaken - Verbetering van de grensposten en van de controle van de \"groene grens\"; verbetering van de data- en telecommunicatie-infrastructuur om een volledige deelname aan het Schengen-informatiesysteem mogelijk te maken. - Zorgen voor voldoende degelijk opgeleid personeel voor de behandeling van asielaanvragen en de coördinatie tussen de verantwoordelijken voor asielkwesties tijdens de verschillende stadia van de procedure. - Ratificatie van het Europees verdrag inzake het witwassen van de opbrengsten van misdrijven en van het Europees verdrag inzake strafrechtelijke samenwerking ter bestrijding van corruptie. - Bestrijding van de georganiseerde misdaad; verdere ontwikkeling van het netwerk van de verbindingsofficieren; totstandbrenging van regionale gerechtelijke (drugs)laboratoria; opzetten van speciale opleidingscursussen voor het personeel dat is belast met de prioritaire aspecten van de strijd tegen de georganiseerde criminaliteit. Versterking van de administratieve en justitiële capaciteit, ook op het gebied van het beheer en de controle van de communautaire fondsen - Phare(1), Ispa(2) en Sapard(3): verdere ontwikkeling van het nationaal ontwikkelingsplan en van het plan voor plattelandsontwikkeling; vaststelling van het wettelijk, budgettair en administratief kader (audithandboek en controlespoor) voor de programmering en het beheer van Ispa en Sapard, met inbegrip van een mechanisme voor milieueffectrapportering en voorschriften voor overheidsopdrachten die verenigbaar zijn met die van de Europese Unie voor projecten die door de communautaire fondsen worden medegefinancierd alsook oprichting van een functionerend betaalorgaan voor Sapard. - Verbetering van de capaciteit voor de programmering, tenuitvoerlegging en het toezicht op de steunprojecten van Phare. - Versterking van de interne en externe financiële controle: ontwikkeling van een omvattend informatietechnologiesysteem; maken van een duidelijk onderscheid tussen interne controle en taken in verband met technisch toezicht; verdere versterking van de functionele autonomie voor de nationale interne controleurs/auditors op zowel centraal als gedecentraliseerd niveau en financiële controle ex ante. - Versterking van de capaciteit voor het aanpakken van het witwassen van geld. 3.2. Middellange termijn Politieke criteria - Verdere tenuitvoerlegging van het actieprogramma op middellange termijn ten behoeve van de Roma. Economische criteria - Voltooiing van de herstructurering van de openbare financiën met onder andere de hervorming van het stelsel van de gezondheidszorg. - Vaststelling van een procedure voor jaarlijks toezicht op de begroting om de procedures voor verslaglegging, toezicht op en controle van de openbare financiën, met name van de begrotingssituatie, in overeenstemming te brengen met die van de Europese Unie. - Voortzetting van de inspanningen ter verbetering van de voorwaarden voor de oprichting en ontwikkeling van particuliere ondernemingen, met bijzondere aandacht voor kleine en middelgrote ondernemingen. Interne markt - Overheidsopdrachten: aanpassing van de drempelwaarden tegen eind 2001, termijnen voor de indiening van inschrijvingen, omschrijving van het begrip publieke werken en handhavingsprocedures en rechtsmiddelen in de sector nutsvoorzieningen; afschaffing tegen eind 2002 van de clausule inzake nationale preferentie voor overheidsopdrachten door openstelling van de procedures voor de gunning van opdrachten in Hongarije voor alle ondernemingen van de Gemeenschap. - Vrij verkeer van goederen: voltooiing van de aanpassing van de normen, certificering en conformiteitsbeoordeling. - Vrij verkeer van kapitaal: afschaffen van de overblijvende beperkingen op het kapitaalverkeer op middellange en korte termijn. - Vrij verkeer van personen: voltooiing van de aanpassing van de wederzijdse erkenning van beroepsbekwaamheden en diploma's. - Vrij verkeer van diensten: afschaffing van anonieme bankrekeningen. - Mededinging: handhaving van de mededingingsregels en regels voor staatssteun, versterking van de antitrustautoriteit en de instanties belast met het toezicht op staatssteun, verbetering van de opleiding op alle niveaus van de administratie. - Belastingen: voltooiing van de aanpassing aan het gemeenschappelijk BTW-stelsel; invoering van speciale regelingen (voor reizen, tweedehandsgoederen en goud) en overgangsbepalingen; verhoging van de accijnstarieven voor alcoholische dranken en sigaretten tot het minimumniveau van de Europese Unie; herziening van bestaande wetten en zorgen voor verenigbaarheid met de gedragscode voor bedrijfsbelasting; versterken van de administratieve samenwerking en wederzijdse bijstand; vergroten van de efficiency van fiscale controles. - Douane: voltooiing van de aanpassing, met name wat betreft de vrije zones; vereenvoudigde procedures en geïntegreerde tarieven; versterking van de bestuurlijke en operationele capaciteit, met name door middel van automatisering; ontwikkelen van efficiënte grensposten. Landbouw - Versterking van de mechanismen voor het beheer van het gemeenschappelijk landbouwbeleid en van de administratieve structuren (toezicht op de landbouwmarkten en tenuitvoerlegging van structuurmaatregelen en maatregelen inzake plattelandsontwikkeling, oprichting van instanties en invoering van controlemechanismen). - Verdere herstructurering van de agrovoedingssector; versterking van de administratie voor voedingsmiddelencontrole. - Verdere aanpassing en versterking van de wetgeving in de veterinaire en fytosanitaire sector: voltooiing van het identificatiesysteem voor dieren; tenuitvoerlegging van een kwaliteitscontrolesysteem (Hazard Analysis Critical Control Point), behandeling van dierlijk afval, modernisering van de vlees- en zuivelbedrijven en programma's voor de bestrijding van zoönose en controle van residuen; voltooiing van de controlesystemen aan de toekomstige buitengrenzen. Energie - Voorbereiding op de interne energiemarkt, met name met betrekking tot de richtlijnen \"elektriciteit\" en \"gas\" met inbegrip van aanpassing van de energieprijzen aan het kostenpeil en de oprichting van een regelende instantie. - Verbetering van het energierendement. - Handhaving van de hoge veiligheidsniveaus in de kerncentrale van Paks. - Versterking van de regelgevende structuren voor nucleaire veiligheid en stralingsbescherming. Vervoer - Voltooiing van de aanpassing in de sector wegvervoer (markttoegang, verkeersveiligheid, regels voor gevaarlijke goederen en belastingen), spoorwegen, luchtvervoer (met name veiligheid en beheer van het luchtverkeer) en binnenwateren (technische voorschriften voor schepen). Werkgelegenheid en sociale zaken - Omzetting en toepassing aan de communautaire wetgeving op het gebied van veiligheid en gezondheid op het werk, arbeidsrecht, gelijke behandeling van mannen en vrouwen, en de volksgezondheid, met inbegrip van versterking van de daarvoor vereiste administratieve structuren en van die voor de coördinatie van de sociale zekerheid. Economische en sociale cohesie - Ontwikkeling van een nationaal beleid voor economische en sociale cohesie; voorbereiding op de tenuitvoerlegging van de regionale ontwikkelingsprogramma's en initiatieven van de Gemeenschap; verbetering van de bestuurlijke structuren en procedures, met name de interministeriële coördinatie voor de structuurfondsen, en verduidelijking van de bevoegdheden op het gebied van regionaal beleid; verbetering van begrotingssysteem en -procedures om meerjarige vastleggingen en een beheer in overeenstemming met de normen van de Europese Unie, met inbegrip van analyse en evaluatie, mogelijk te maken. Milieu - Voltooiing van de omzetting en handhaving van de wetgeving op het gebied van natuurbescherming, waterkwaliteit, strijd tegen industriële verontreiniging en risicobeheer, geluidshinder, chemicaliën en gemodificeerde organismen, afvalbeheer, stralingsbescherming en specifieke investeringsprogramma's. - Ontwikkeling van het netwerk voor toezicht op de luchtkwaliteit en versterken van de erkende laboratoria (verantwoordelijk voor de tenuitvoerlegging van wetgeving). - Integratie van beginselen inzake duurzame ontwikkeling in de uitwerking en tenuitvoerlegging van het beleid in de overige sectoren. Justitie en binnenlandse zaken - Verdere verbetering van de rechtshandhavingsinstanties (personeelsbestand, opleiding en uitrusting), voortzetting van de strijd tegen de georganiseerde criminaliteit, handel in vrouwen en kinderen, drugshandel en corruptie; verbetering van de coördinatie tussen de rechtshandhavingsinstanties. - Verdere geleidelijke aanpassing van de visumwetgeving en -praktijken aan die van de Europese Unie. - Oprichting van nieuwe opvangcentra voor asielzoekers. Versterking van de administratieve en justitiële capaciteit, ook op het gebied van het beheer en de controle van de communautaire fondsen - Verbetering van de capaciteit van de overheidsdiensten met het oog op de tenuitvoerlegging en het beheer van het acquis, met name door te zorgen voor een adequaat personeelsbestand. - Verdere verbetering van de werking van het gerechtelijk apparaat door rechters op te leiden in het Gemeenschapsrecht. - Versterking van de functies op het gebied van fraudebestrijding en controle op de openbare financiën door voldoende personeel, opleiding en uitrusting beschikbaar te stellen. - Versterking van de statistische capaciteit. 4. PROGRAMMERING De Phare-toewijzing voor de periode 1995-1999 bedroeg in totaal 497 miljoen EUR. In aansluiting op de overeenkomst van de Europese Raad van Berlijn op 24 en 25 maart 1999, zal de financiële steun aan de kandidaat-lidstaten voor de periode 2000-2006 ook steun omvatten voor pretoetredingsmaatregelen op het gebied van landbouw en plattelandsontwikkeling via het pretoetredingsinstrument Sapard (Verordening (EG) nr. 1268/1999 van de Raad; PB L 161 van 26.6.1999, blz. 87) en een structureel instrument Ispa (Verordening (EG) nr. 1267/1999 van de Raad; PB L 161 van 26.6.1999, blz. 73) die in de periode voor de toetreding prioriteit zullen geven aan soortgelijke maatregelen als die welke in het kader van het Cohesiefonds worden gefinancierd. Hongarije kan uit deze nationale toewijzingen ook een deel van zijn deelname aan communautaire programma's, waaronder het vijfde kaderprogramma voor onderzoek en technologische ontwikkeling (PB L 26 van 1.2.1999, blz. 1), financieren. Daarnaast zal Hongarije ook toegang krijgen tot financiële middelen uit de meerlandenprogramma's die verband houden met het acquis. Medefinanciering door de kandidaat-lidstaten is voor alle investeringsprojecten vereist. De Commissie heeft sedert 1998 samengewerkt met de Europese Investeringsbank (EIB) en internationale financiële instellingen, met name de Europese Bank voor Wederopbouw en Ontwikkeling (EBWO) en de Wereldbank om de medefinanciering van projecten die betrekking hebben op de pretoetredingsprioriteiten te vergemakkelijken. 5. CONDITIONALITEIT De steun van de Gemeenschap voor de financiering van projecten via de drie pretoetredingsinstrumenten, namelijk Phare, Ispa en Sapard, is afhankelijk van het feit of Hongarije de uit de Europaovereenkomst voortvloeiende verplichtingen nakomt en maatregelen neemt om te voldoen aan de criteria van Kopenhagen en met name in het jaar 2000 vorderingen maakt met de tenuitvoerlegging van de specifieke prioriteiten van dit partnerschap voor de toetreding. Bij niet-naleving van deze algemene voorwaarden kan de Raad op grond van artikel 4 van Verordening (EG) nr. 622/98 besluiten de financiële bijstand op te schorten. 6. TOEZICHT Op de tenuitvoerlegging van het partnerschap voor toetreding wordt toezicht gehouden in het kader van Europaovereenkomst. Zoals de Europese Raad van Luxemburg heeft beklemtoond is het van belang dat de instellingen van de Europaovereenkomst het kader blijven vormen waarin de overname van het acquis volgens dezelfde modaliteiten kan worden onderzocht, ongeacht het feit of al dan niet onderhandelingen zijn geopend. De relevante delen van het partnerschap voor de toetreding worden in het bevoegde subcomité besproken. Het Associatiecomité bespreekt de algemene ontwikkelingen, de vorderingen en problemen bij het voldoen aan de prioriteiten en tussentijdse doelstellingen en meer specifieke onderwerpen die het door de subcomités voorgelegd krijgt. Het comité van heer van Phare ziet erop toe dat de financieringsbesluiten uit hoofde van de drie pretoetredingsinstrumenten, namelijk Phare, Ispa en Sapard, met elkaar verenigbaar zijn alsook met de partnerschappen voor de toetreding, als vastgelegd in de verordening betreffende de coördinatie (Verordening (EG) nr. 1266/1999 van de Raad; PB L 161 van 26.6.1999, blz. 68). Het partnerschap voor toetreding zal ook in de toekomst indien nodig worden gewijzigd, in overeenstemming met artikel 2 van Verordening (EG) nr. 622/98. (1) PHARE: Actieprogramma voor gecoördineerde hulp aan Polen en Hongarije. (2) Ispa: \"Instrument for Structural Policies for Pre-Accession\" - pretoetredingsinstrument voor structuurbeleid. (3) Sapard: \"Special Accession Programme for Agriculture en Rural Development\" - speciaal toetredingsprogramma voor landbouw en plattelandsontwikkeling.",
  "source": "EUR LEX"
}