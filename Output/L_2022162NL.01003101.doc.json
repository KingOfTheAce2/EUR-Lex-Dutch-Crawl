{
  "url": "http://www.w3.org/1999/xhtml\"><!--",
  "content": "L_2022162NL.01003101.xml 17.6.2022 NL Publicatieblad van de Europese Unie L 162/31 BESLUIT (EU) 2022/935 VAN DE RAAD van 13 juni 2022 betreffende het namens de Europese Unie in te nemen standpunt in de Associatieraad die is opgericht bij de Europees-mediterrane overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Arabische Republiek Egypte, anderzijds, over de vaststelling van de partnerschapsprioriteiten EU-Egypte 2021-2027 DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 217, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Europees-mediterrane overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Arabische Republiek Egypte, anderzijds ( 1 ) (“de overeenkomst”) is op 25 juni 2001 ondertekend en op 1 juni 2004 in werking getreden. (2) Op grond van de overeenkomst is de daarbij opgerichte Associatieraad (“de Associatieraad EU-Egypte”) bevoegd besluiten vast te stellen om de doelstellingen van de overeenkomst te verwezenlijken en kan hij passende aanbevelingen doen. (3) Om de solide en veelzijdige betrekkingen tussen beide partners verder te versterken, zijn partnerschapsprioriteiten vastgesteld om voor de periode 2021-2027 de uitvoering van de overeenkomst te ondersteunen en richting en duiding te geven met betrekking tot het partnerschap tussen de EU en Egypte (“de partnerschapsprioriteiten EU-Egypte 2021-2027”). (4) Tijdens zijn negende vergadering zal de Associatieraad EU-Egypte een aanbeveling over de partnerschapsprioriteiten EU-Egypte 2021-2027 vaststellen. (5) Het is passend het standpunt te bepalen dat namens de Unie ingenomen moet worden in de Associatieraad EU-Egypte, aangezien de aanbeveling over de partnerschapsprioriteiten EU-Egypte 2021-2027 rechtsgevolgen zal hebben voor de Unie. (6) Het standpunt van de Unie in de Associatieraad EU-Egypte moet derhalve gebaseerd worden op het aangehechte ontwerp van aanbeveling, HEEFT HET VOLGENDE BESLUIT VASTGESTELD: Artikel 1 Het namens de Unie tijdens de negende vergadering van de Associatieraad EU-Egypte in te nemen standpunt wordt gebaseerd op het aan dit besluit gehechte ontwerp van aanbeveling van de Associatieraad EU-Egypte. Artikel 2 Dit besluit treedt in werking op de datum van de vaststelling ervan. Gedaan te Luxemburg, 13 juni 2022. Voor de Raad De voorzitter M. FESNEAU ( 1 ) Europees-mediterrane overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Arabische Republiek Egypte, anderzijds ( PB L 304 van 30.9.2004, blz. 39 ). ONTWERP AANBEVELING Nr. 1/2022 VAN DE ASSOCIATIERAAD EU-EGYPTE van … over de partnerschapsprioriteiten EU-Egypte 2021-2027 DE ASSOCIATIERAAD EU-EGYPTE, Gezien de Europees-mediterrane overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Arabische Republiek Egypte, anderzijds, Overwegende hetgeen volgt: (1) De Europees-mediterrane Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Arabische Republiek Egypte, anderzijds (“de overeenkomst”) is op 25 juni 2001 ondertekend en op 1 juni 2004 in werking getreden. (2) Artikel 76 van de overeenkomst geeft de Associatieraad EU-Egypte de bevoegdheid besluiten vast te stellen om de doelstellingen van de overeenkomst te verwezenlijken en passende aanbevelingen te doen. (3) Op grond van artikel 86 van de overeenkomst treffen de partijen alle algemene en bijzondere maatregelen die vereist zijn om aan hun verplichtingen krachtens de overeenkomst te voldoen en zien zij erop toe dat de in de overeenkomst vastgelegde doelstellingen worden bereikt. (4) Bij de herziening van het Europees nabuurschapsbeleid is voorgesteld de samenwerking met partners naar een hoger plan te tillen en zo het gevoel van betrokkenheid aan beide zijden te vergroten. (5) De Europese Unie en Egypte zijn overeengekomen hun partnerschap te consolideren door een reeks prioriteiten voor de periode 2021-2027 (“de partnerschapsprioriteiten EU-Egypte 2021-2027”) vast te stellen, waarbij ernaar gestreefd wordt de gemeenschappelijke uitdagingen aan te pakken waarmee de Unie en Egypte worden geconfronteerd en de gemeenschappelijke belangen te bevorderen. (6) De partijen bij de overeenkomst hebben overeenstemming bereikt over de tekst van de partnerschapsprioriteiten EU-Egypte 2021-2027, die de uitvoering van de overeenkomst zullen bevorderen en de nadruk leggen op samenwerking met betrekking tot gedeelde belangen die in gezamenlijk overleg zijn geïdentificeerd, BEVEELT AAN: Artikel 1 De Associatieraad beveelt aan dat de partijen bij de overeenkomst de partnerschapsprioriteiten EU-Egypte 2021-2027 zoals opgenomen in de bijlage bij deze aanbeveling ( + ) , uitvoeren. Artikel 2 De partnerschapsprioriteiten EU-Egypte 2021-2027 vervangen de partnerschapsprioriteiten EU-Egypte waarvan de uitvoering werd aanbevolen in aanbeveling nr. 1/2017 van de Associatieraad ( 1 ) . Artikel 3 Deze aanbeveling treedt in werking op de datum van de vaststelling ervan. Gedaan te …, …. Voor de Associatieraad EU-Egypte De voorzitter ( + ) Delegaties: zie document ST 8663/2022 ADD1. ( 1 ) Aanbeveling Nr. 1/2017 van de Associatieraad EU-Egypte van 25 juli 2017 tot vaststelling van de prioriteiten van het partnerschap EU-Egypte ( PB EU L 255 van 3.10.2017, blz. 26 ).",
  "source": "EUR LEX"
}