{
  "url": "http://www.w3.org/1999/xhtml\">",
  "content": "L_202400212NL.000101.fmx.xml Publicatieblad van de Europese Unie NL Serie L 2024/212 5.1.2024 UITVOERINGSVERORDENING (EU) 2024/212 VAN DE RAAD van 4 januari 2024 tot uitvoering van Verordening (EU) 2017/1770 betreffende beperkende maatregelen in het licht van de situatie in Mali DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2017/1770 van de Raad van 28 september 2017 betreffende beperkende maatregelen in het licht van de situatie in Mali ( 1 ) , en met name artikel 12, lid 5, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 5 september 2017 heeft de Veiligheidsraad van de Verenigde Naties Resolutie 2374 (2017) aangenomen, waarin een kader is vastgesteld voor het opleggen van een reisverbod en voor het bevriezen van tegoeden ten aanzien van personen en entiteiten die verantwoordelijk zijn voor, medeplichtig zijn aan, of direct of indirect betrokken zijn geweest bij de bedreiging van de vrede, de veiligheid of de stabiliteit in Mali. (2) Op 28 september 2017 heeft de Raad Verordening (EU) 2017/1770 vastgesteld om uitvoering te geven aan Besluit (GBVB) 2017/1775 van de Raad, dat betrekking heeft op beperkende maatregelen in het licht van de situatie in Mali ( 2 ) . (3) Op 31 augustus 2023 liep de sanctieregeling van de Verenigde Naties af toen de Veiligheidsraad er niet in slaagde overeenstemming te bereiken over de verlenging ervan. (4) Gelet op de beëindiging van de VN-sanctieregeling tegen Mali moeten alle vermeldingen in bijlage I bij Verordening (EU) 2017/1770 worden geschrapt. (5) Verordening (EU) 2017/1770 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) 2017/1770 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 januari 2024. Voor de Raad De voorzitter H. LAHBIB ( 1 ) PB L 251 van 29.9.2017, blz. 1 . ( 2 ) Besluit (GBVB) 2017/1775 van de Raad van 28 september 2017 betreffende beperkende maatregelen in het licht van de situatie in Mali ( PB L 251 van 29.9.2017, blz. 23 ). BIJLAGE In bijlage I bij Verordening (EU) 2017/1770, in de “Lijst van de in artikel 2 bis bedoelde natuurlijke personen of rechtspersonen, entiteiten en lichamen” worden de vermeldingen betreffende de volgende personen geschrapt: 1. AHMED AG ALBACHAR; 2. HOUKA HOUKA AG ALHOUSSEINI; 3. MAHRI SIDI AMAR BEN DAHA; 4. MOHAMED BEN AHMED MAHRI; 5. MOHAMED OULD MATALY. ELI: http://data.europa.eu/eli/reg_impl/2024/212/oj ISSN 1977-0758 (electronic edition)",
  "source": "EUR LEX"
}