{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31993Y0710(01):NL:HTML\">",
  "content": "EUR-Lex - 31993Y0710(01) - NL Avis juridique important | 31993Y0710(01) Resolutie van de Raad van 30 juni 1993 inzake flexibele uittredingsregelingen Publicatieblad Nr. C 188 van 10/07/1993 blz. 0001 - 0002 RESOLUTIE VAN DE RAAD van 30 juni 1993 inzake flexibele uittredingsregelingen (93/C 188/01) DE RAAD VAN DE EUROPESE GEMEENSCHAPPEN, 1. HERINNERT aan de aanbeveling van de Raad van 10 december 1982 betreffende de beginselen van een communautair beleid inzake de pensioenleeftijd (1), waarin onder meer wordt aanbevolen geleidelijk flexibele uittredingsregelingen in te voeren en  algemene doelstellingen ter zake worden geformuleerd; 2. HERINNERT aan de verslagen over de toepassing van die aanbeveling die door de Commissie in 1986 en 1992 aan de Raad zijn voorgelegd; 3. HERINNERT aan de aanbeveling van de Raad van 27 juli 1992 betreffende de convergentie van de doelstellingen en het beleid op het gebied van de sociale bescherming (2); 4. NEEMT AKTE van de in de laatste jaren veranderde situatie op de arbeidsmarkt en de verandering in de leeftijdsopbouw en de samenstelling van de beroepsbevolking; 5. NEEMT er AKTE van dat verscheidene Lid-Staten hun beleid hebben toegesneden op meerdere doelstellingen, die enerzijds verband houden met de uittredingsregelingen voor werknemers en anderzijds met de positie van oudere werknemers op de arbeidsmarkt; 6. NEEMT AKTE van de financiële beperkingen en de implicaties daarvan voor de pensioenregelingen en de andere uittredingsregelingen van de Lid-Staten, gezien de demografische ontwikkeling en de situatie op de arbeidsmarkt; 7. NEEMT er AKTE van dat er bij mannen en vrouwen een stijgende vraag is naar meer keuzevrijheid en soepelheid ten aanzien van hun actieve deelneming aan het arbeidsproces gedurende hun beroepsleven; 8. NEEMT er AKTE van dat bepaalde kenmerken van de flexibele uittredingsregeling voor oudere werknemers van grote invloed kunnen zijn op hun mogelijkheden tot herintreding; 9. NEEMT AKTE van de recente ontwikkelingen in de pensioen- en uittredingsregelingen en van de discussie die in de Lid-Staten wordt gevoerd over de gewijzigde situatie op de arbeidsmarkt en op demografisch en economisch gebied; 10. ONDERSTREEPT de positieve sociaal-economische bijdrage die oudere werknemers hebben geleverd, en wenst een soepele overgang vanuit het actieve bestaan, bij voorbeeld door adequate aanpassing van de arbeidsvoorwaarden aan te moedigen; 11. ONDERSTREEPT dat een soepele overgang naar de uittreding, alsmede een flexibel beleid als bedoeld in punt 13, een rationeel antwoord kunnen vormen op de demografische ontwikkeling en de veranderingen op de arbeidsmarkt; 12. WIJST in dit verband op de maatregelen die verscheidene Lid-Staten naar gelang van hun specifieke kenmerken hebben genomen om gedeeltelijke uittreding mogelijk te maken, waarbij de uittredingsuitkeringen worden gecumuleerd met de inkomsten uit  arbeid; 13. ONDERSTREEPT dat het concipiëren en uitvoeren van een flexibel uittredingsbeleid onder de verantwoordelijkheid van elke Lid-Staat valt, zulks met naleving van het EEG-Verdrag en met inachtneming van het in artikel 3 B van het Verdrag tot oprichting  van de Europese Gemeenschap in de versie van het Verdrag betreffende de Europese Unie opgenomen subsidiariteitsbeginsel; 14. NEEMT AKTE van de belangrijke rol die de sociale partners in de Lid-Staten op dit gebied spelen; 15. WENST dat ouderen zo lang mogelijk actief kunnen blijven in de maatschappij; dat zij bij het arbeidsproces betrokken kunnen blijven, met inachtneming van de economische situatie en de werkgelegenheid in iedere Lid-Staat; 16. VERZOEKT de Lid-Staten en, in voorkomend geval, de sociale partners, hun werkgelegenheidsbeleid zodanig te ontwikkelen en bij te sturen dat een soepele aanpassing aan de demografische veranderingen en aan de wijziging van de leeftijdsopbouw van de  beroepsbevolking mogelijk wordt; 17. VERZOEKT de Lid-Staten door te gaan met het verzamelen van informatie over en het evalueren van de gevolgen van veranderingen in hun werkgelegenheidsbeleid en hun pensioen- en uittredingsregelingen; 18. VERZOEKT bijgevolg de Commissie: a) de uitwisseling van gegevens over de pensioen- en uittredingsregelingen voor oudere werknemers in de Gemeenschap te bevorderen; b) vervolgens het Europees Parlement, de Raad en het Economisch en Sociaal Comité mee te delen welke maatregelen de Lid-Staten ter toepassing van deze resolutie hebben getroffen; c) na de mededeling van deze gegevens aan de betrokken Instellingen, in overleg met de Lid-Staten na te gaan of verder optreden nodig is. (1) PB nr. L 357 van 18. 12. 1982, blz. 27. (2) PB nr. L 245 van 26. 8. 1992, blz. 49.",
  "source": "EUR LEX"
}