{
  "url": "http://www.w3.org/1999/xhtml\">",
  "content": "L_2012030NL.01000601.xml 2.2.2012 NL Publicatieblad van de Europese Unie L 30/6 UITVOERINGSVERORDENING (EU) Nr. 86/2012 VAN DE COMMISSIE van 1 februari 2012 tot wijziging van de bijlage bij Verordening (EU) nr. 37/2010 betreffende farmacologisch werkzame stoffen en de indeling daarvan op basis van maximumwaarden voor residuen in levensmiddelen van dierlijke oorsprong, wat de stof lasalocide betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 470/2009 van het Europees Parlement en de Raad van 6 mei 2009 tot vaststelling van communautaire procedures voor het vaststellen van grenswaarden voor residuen van farmacologisch werkzame stoffen in levensmiddelen van dierlijke oorsprong, tot intrekking van Verordening (EEG) nr. 2377/90 van de Raad en tot wijziging van Richtlijn 2001/82/EG van het Europees Parlement en de Raad en van Verordening (EG) nr. 726/2004 van het Europees Parlement en de Raad ( 1 ) , en met name artikel 14 juncto artikel 17, Gezien het advies van het Europees Geneesmiddelenbureau dat is opgesteld door het Comité voor geneesmiddelen voor diergeneeskundig gebruik, Overwegende hetgeen volgt: (1) De maximumwaarden voor residuen („MRL's”) van farmacologisch werkzame stoffen die in de Unie worden gebruikt in geneesmiddelen voor diergeneeskundig gebruik die bestemd zijn voor voedselproducerende dieren of in biociden die in de veehouderij worden gebruikt, moeten overeenkomstig Verordening (EG) nr. 470/2009 worden vastgesteld. (2) De farmacologisch werkzame stoffen en de indeling daarvan op basis van maximumwaarden voor residuen in levensmiddelen van dierlijke oorsprong zijn vastgelegd in de bijlage bij Verordening (EU) nr. 37/2010 van de Commissie van 22 december 2009 betreffende farmacologisch werkzame stoffen en de indeling daarvan op basis van maximumwaarden voor residuen in levensmiddelen van dierlijke oorsprong ( 2 ) . (3) Lasalocide is thans opgenomen in tabel 1 van de bijlage bij Verordening (EU) nr. 37/2010 als toegestane stof in spierweefsel, huid en vetweefsel, lever, nieren en eieren van pluimvee. (4) Bij het Europees Geneesmiddelenbureau is een aanvraag tot uitbreiding van de huidige vermelding voor lasalocide tot runderen ingediend. (5) Het Comité voor geneesmiddelen voor diergeneeskundig gebruik heeft aanbevolen die vermelding uit te breiden tot spierweefsel, vetweefsel, lever en nieren van runderen, met uitzondering van dieren die melk voor menselijke consumptie produceren. (6) Aan de vermelding voor lasalocide in tabel 1 van de bijlage bij Verordening (EU) nr. 37/2010 moeten derhalve runderen worden toegevoegd. (7) De belanghebbenden moet een redelijke termijn worden geboden om eventuele maatregelen te nemen om aan de nieuwe MRL's te voldoen. (8) De in deze verordening vervatte maatregelen zijn in overeenstemming met het advies van het Permanent Comité voor geneesmiddelen voor diergeneeskundig gebruik, HEEFT DE VOLGENDE VERORDENING VASTGESTELD: Artikel 1 De bijlage bij Verordening (EU) nr. 37/2010 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing met ingang van 2 april 2012. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 1 februari 2012. Voor de Commissie De voorzitter José Manuel BARROSO ( 1 ) PB L 152 van 16.6.2009, blz. 11 . ( 2 ) PB L 15 van 20.1.2010, blz. 1 . BIJLAGE De vermelding voor lasalocide in tabel 1 van de bijlage bij Verordening (EU) nr. 37/2010 wordt vervangen door: Farmacologisch werkzame stof Indicatorresidu Diersoorten MRL's Te onderzoeken weefsels Overige bepalingen (overeenkomstig artikel 14, lid 7, van Verordening (EG) nr. 470/2009) Therapeutische klassen „Lasalocide Lasalocide A Pluimvee 20  μg/kg Spier GEEN Infectiewerende middelen/Antibiotica” 100  μg/kg Huid + vetweefsel 100  μg/kg Lever 50  μg/kg Nieren 150  μg/kg Eieren Runderen 10  μg/kg Spier Niet voor gebruik bij dieren die melk voor menselijke consumptie produceren 20  μg/kg Vetweefsel 100  μg/kg Lever 20  μg/kg Nieren",
  "source": "EUR LEX"
}