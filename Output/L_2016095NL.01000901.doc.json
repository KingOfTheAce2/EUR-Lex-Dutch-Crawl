{
  "url": "http://www.w3.org/1999/xhtml\"><!--",
  "content": "L_2016095NL.01000901.xml 9.4.2016 NL Publicatieblad van de Europese Unie L 95/9 BESLUIT (EU) 2016/551 VAN DE RAAD van 23 maart 2016 tot vaststelling van het standpunt dat namens de Europese Unie in het Gemengd Comité overname moet worden ingenomen over een besluit van het Gemengd Comité overname inzake uitvoeringsregelingen voor de toepassing vanaf 1 juni 2016 van de artikelen 4 en 6 van de Overeenkomst tussen de Europese Unie en de Republiek Turkije inzake de overname van personen die zonder vergunning op het grondgebied verblijven DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 79, lid 3, juncto artikel 218, lid 9, Gezien het voorstel van de Europese Commissie, Overwegende hetgeen volgt: (1) De Overeenkomst tussen de Europese Unie en de Republiek Turkije inzake de overname van personen die zonder vergunning op het grondgebied verblijven („de overeenkomst”), werd gesloten bij Besluit 2014/252/EU van de Raad ( 1 ) en trad op 1 oktober 2014 in werking. Volgens artikel 24, lid 3, van de overeenkomst dienen de verplichtingen van de artikelen 4 en 6 van de overeenkomst, inzake de overname van onderdanen van derde landen en staatloze personen, vanaf 1 oktober 2017 van toepassing te worden. (2) De Unie en Turkije verklaarden op de topontmoeting van 29 november 2015 het erover eens te zijn dat de overeenkomst vanaf 1 juni 2016 volledig van toepassing dient te zijn. (3) Artikel 19, lid 1, onder b), van de overeenkomst bepaalt dat het Gemengd Comité overname een besluit neemt inzake uitvoeringsregelingen die nodig zijn voor de uniforme toepassing van deze overeenkomst. Het zou dan ook passend zijn om bij een besluit van het Gemengd Comité overname de uitvoeringsregelingen vast te stellen die nodig zijn om de verplichtingen krachtens de artikelen 4 en 6 al vanaf 1 juni 2016 toe te passen. (4) De overeenkomst is bindend voor het Verenigd Koninkrijk en het Verenigd Koninkrijk neemt bijgevolg deel aan de vaststelling van dit besluit. (5) De overeenkomst is bindend voor noch van toepassing op Ierland en Ierland neemt bijgevolg niet deel aan de vaststelling van dit besluit. (6) De overeenkomst is bindend voor noch van toepassing op Denemarken en Denemarken neemt bijgevolg niet deel aan de vaststelling van dit besluit. (7) Het is derhalve nodig om het standpunt vast te stellen dat in het Gemengd Comité overname namens de Unie moet worden ingenomen inzake een besluit van voornoemd comité over uitvoeringsregelingen voor de toepassing van de artikelen 4 en 6 vanaf 1 juni 2016, HEEFT HET VOLGENDE BESLUIT VASTGESTELD: Artikel 1 Het in het Gemengd Comité overname EU-Turkije namens de Unie in te nemen standpunt inzake een besluit van voornoemd comité over uitvoeringsregelingen voor de toepassing van de artikelen 4 en 6 van de Overeenkomst tussen de Europese Unie en de Republiek Turkije inzake de overname van personen die zonder vergunning op het grondgebied verblijven vanaf 1 juni 2016, wordt gebaseerd op het aan het onderhavige besluit gehechte ontwerpbesluit van ditzelfde comité. Kleinere wijzigingen van dat ontwerpbesluit kunnen zonder verder besluit van de Raad worden aanvaard. Artikel 2 Dit besluit treedt in werking op de datum waarop het wordt vastgesteld. Gedaan te Brussel, 23 maart 2016. Voor de Raad De voorzitter A.G. KOENDERS ( 1 ) Besluit 2014/252/EU van de Raad van 14 april 2014 betreffende de sluiting van de Overeenkomst tussen de Europese Unie en de Republiek Turkije inzake de overname van personen die zonder vergunning op het grondgebied verblijven ( PB L 134 van 7.5.2014, blz. 1 ). ONTWERP BESLUIT Nr. 2/2016 VAN HET GEMENGD COMITÉ OVERNAME INGESTELD BIJ DE OVEREENKOMST TUSSEN DE EUROPESE UNIE EN DE REPUBLIEK TURKIJE INZAKE DE OVERNAME VAN PERSONEN DIE ZONDER VERGUNNING OP HET GRONDGEBIED VERBLIJVEN van … over de uitvoeringsregelingen waardoor de artikelen 4 en 6 van de overeenkomst vanaf 1 juni 2016 van toepassing zijn HET COMITÉ, Gelet op de Overeenkomst tussen de Europese Unie en de Republiek Turkije inzake de overname van personen die zonder vergunning op het grondgebied verblijven, en met name artikel 19, lid 1, onder b), Overwegende hetgeen volgt: (1) De Overeenkomst tussen de Europese Unie en de Republiek Turkije inzake de overname van personen die zonder vergunning op het grondgebied verblijven („de overeenkomst”) trad op 1 oktober 2014 in werking. (2) In artikel 24, lid 3, van de overeenkomst is bepaald dat de verplichtingen inzake de overname van onderdanen van derde landen en staatloze personen als bepaald bij de artikelen 4 en 6 van de overeenkomst pas drie jaar na de inwerkingtreding van de overeenkomst van toepassing worden. (3) Op de topontmoeting EU-Turkije van 29 november 2015 zijn beide partijen het erover eens geworden dat de overnameovereenkomst vanaf juni 2016 volledig van toepassing moet zijn, BESLUIT DE VOLGENDE UITVOERINGSREGELING VAST TE STELLEN: Artikel 1 De verplichtingen van de artikelen 4 en 6 van de overeenkomst, inzake de overname van onderdanen van derde landen en staatlozen, zijn vanaf 1 juni 2016 van toepassing. Artikel 2 Dit besluit wordt verbindend na de noodzakelijke interne procedures als vereist door het recht van de partijen. Gedaan te, … … (voor de Europese Unie) … (voor de Republiek Turkije)",
  "source": "EUR LEX"
}