{
  "url": "http://www.w3.org/1999/xhtml\">",
  "content": "L_202403174NL.000101.fmx.xml Publicatieblad van de Europese Unie NL L-serie 2024/3174 16.12.2024 BESLUIT (GBVB) 2024/3174 VAN DE RAAD van 16 december 2024 tot wijziging van Besluit (GBVB) 2024/2643 betreffende beperkende maatregelen naar aanleiding van de destabiliserende activiteiten van Rusland DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 8 oktober 2024 heeft de Raad Besluit (GBVB) 2024/2643 ( 1 ) vastgesteld. (2) In zijn conclusies van 17 oktober 2024 stelt de Europese Raad dat de Unie en de lidstaten hun weerbaarheid zullen blijven versterken en ten volle blijven gebruikmaken van de EU-toolbox tegen hybride dreigingen om Ruslands hybride activiteiten te voorkomen, te ontmoedigen en erop te reageren. (3) De Unie blijft Ruslands kwaadwillige activiteiten tegen de Unie, haar lidstaten, internationale organisaties en derde landen onverminderd veroordelen. (4) Gezien de ernst van de situatie is de Raad van oordeel dat 16 natuurlijke personen en drie rechtspersonen moeten worden toegevoegd aan de lijst van natuurlijke personen, rechtspersonen, entiteiten en lichamen in de bijlage bij Besluit (GBVB) 2024/2643. (5) Besluit (GBVB) 2024/2643 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit (GBVB) 2024/2643 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 16 december 2024. Voor de Raad De voorzitter K. KALLAS ( 1 ) Besluit (GBVB) 2024/2643 van de Raad van 8 oktober 2024 betreffende beperkende maatregelen naar aanleiding van de destabiliserende activiteiten van Rusland ( PB L, 2024/2643, 9.10.2024, ELI: http://data.europa.eu/eli/dec/2024/2643/oj ). BIJLAGE De bijlage bij Besluit (GBVB) 2024/2643 wordt als volgt gewijzigd: 1) De volgende rubriek en tabel worden toegevoegd: “A. Natuurlijke personen Naam Identificatiegegevens Redenen Datum van plaatsing op de lijst 1. Artem Sergeevich KUREEV (Russisch: Артём Сергеевич КУРЕЕВ) Officier van de 5e afdeling van de federale veiligheidsdienst, hoofdredacteur van “African Initiative”, oprichter van “Rusafro” Geboortedatum: 24.10.1980 Geboorteplaats: USSR (nu Russische Federatie) Nationaliteit: Russisch Geslacht: mannelijk Paspoortnummer: 4002209800 Fiscaal identificatienummer (INN): 782500167259 Artem Sergeevich Kureev is een officier van de Russische federale veiligheidsdienst die betrokken is bij kwaadwillige activiteiten, met name gecoördineerde desinformatiecampagnes, in zowel Europa als Afrika. Hij voert beïnvloedingscampagnes in Europa, onder meer door het organiseren van de verspreiding van artikelen in het Russisch en hun Engelse vertalingen op proxywebsites en het betalen voor het publiceren van pro-Russische artikelen, teneinde Russische desinformatie te verspreiden in Europa. Hij heeft twee mediakanalen opgericht in Afrika en doelbewuste desinformatiecampagnes gevoerd om westerse gezondheidsprojecten in Afrika te ondermijnen door samenzweringstheorieën te verspreiden, zoals het vermeende gebruik van Afrika voor experimenten met biologische oorlogsvoering en illegale proeven met diverse geneesmiddelen door westerse farmaceutische bedrijven. Artem Sergeevich Kureev voert derhalve acties of beleidsmaatregelen van de regering van de Russische Federatie uit die de stabiliteit of de veiligheid in de Unie of in derde landen ondermijnen of bedreigen door het plannen en aansturen van het gebruik van gecoördineerde informatiemanipulatie en inmenging. 16.12.2024 2. Nikolai Aleksandrovich TUPIKIN (Russisch: Николай Александрович ТУПИКИН) Uitvoerend directeur van Structura National Technologies, ook bekend als GK Struktura Geboorteplaats: USSR (nu Russische Federatie) Nationaliteit: Russisch Geslacht: mannelijk Fiscaal identificatienummer (INN): 773402066160 Nikolai Aleksandrovich Tupikin is het hoofd en de oprichter van Structura National Technologies (GK Struktura). De onderneming is betrokken bij de zogenaamde “Doppelgänger”-campagne, een door Rusland geleide digitale desinformatiecampagne die tot doel hееft informatie te manipuleren en desinformatie te verspreiden ter ondersteuning van Ruslands aanvalsoorlog tegen Oekraïne, en de lidstaten van de Unie, de Verenigde Staten en Oekraïne te treffen. Hij werkt nauw samen met de presidentiële staf van de Russische Federatie. Hij is ook een sleutelfiguur van Ruslands desinformatiecampagne in heel Latijns-Amerika, die erop is gericht de steun voor Oekraïne te ondermijnen. Nikolai Aleksandrovich Tupikin voert derhalve acties of beleidsmaatregelen van de regering van de Russische Federatie uit die de stabiliteit of de veiligheid in de Unie of in derde landen ondermijnen of bedreigen door het plannen en aansturen van het gebruik van gecoördineerde informatiemanipulatie en inmenging. Hij heeft ook banden met Sofia Avraamovna Zakharova, afdelingshoofd in het Bureau van de president van de Russische Federatie voor de ontwikkeling van informatie- en communicatietechnologieën en communicatie-infrastructuur. 16.12.2024 3. Sofia Avraamovna ZAKHAROVA (Russisch: София Авраамовна ЗАХАРОВА) Afdelingshoofd in het Bureau van de president van de Russische Federatie voor de ontwikkeling van informatie- en communicatietechnologieën en communicatie-infrastructuur Geboorteplaats: USSR (nu Russische Federatie) Nationaliteit: Russisch Geslacht: vrouwelijk Sofia Avraamovna Zakharova is het afdelingshoofd in het Bureau van de president van de Russische Federatie voor de ontwikkeling van informatie- en communicatietechnologieën en communicatie-infrastructuur. Zij is betrokken bij de zogenaamde “Doppelganger”-campagne, die tot doel heeft informatie te manipuleren en desinformatie te verspreiden ter ondersteuning van Ruslands aanvalsoorlog tegen Oekraïne, en lidstaten van de Unie, de Verenigde Staten en Oekraïne te treffen. Bij deze operatie werkt zij rechtstreeks samen met Ilya Gambashidze en Nikolai Tupikin, de hoofden van Social Design Agency respectievelijk GK Struktura. Zij is ook teamleider en actief lid van het zogenaamde “Team I”, onder leiding van Ilya Gambashidze, dat ondersteuning biedt voor de desinformatiecampagne van het Kremlin in het Westen, met inmenging in de verkiezingen in verschillende landen, en dat projecten voorbereidt om de Russische oppositie in diskrediet te brengen. Sofia Avraamovna Zakharova voert derhalve acties of beleidsmaatregelen van de regering van de Russische Federatie uit die de stabiliteit of de veiligheid in de Unie of in derde landen ondermijnen of bedreigen door het plannen en aansturen van het gebruik van gecoördineerde informatiemanipulatie en inmenging. 16.12.2024 4. Andrey Vladimirovich AVERYANOV (Russisch: Андрей Владимирович АВЕРЬЯНОВ) Bevelhebber van GRU-eenheid 29155 Generaal-majoor Geboortedatum: 29.9.1967 Geboorteplaats: USSR (nu Russische Federatie) Nationaliteit: Russisch Geslacht: mannelijk Fiscaal identificatienummer (INN): 773378888007 Andrey Vladimirovich Averyanov is een hoge militair van het hoofddirectoraat van de generale staf van de strijdkrachten van de Russische Federatie (GRU). Na het overlijden van Yevgeny Prigozhin en de herstructurering van de Wagner Group, werd het bevel over de Russische militaire operaties in Afrika voortgezet en ondergebracht onder het “Afrika Corps”, dat ressorteert onder het Russische Ministerie van Defensie, en werd Averyanov belast met de operaties. In veel Afrikaanse landen houden Russische troepen de hand boven het hoofd van militaire junta’s, die legitieme democratische regeringen hebben omvergeworpen, waardoor de stabiliteit, veiligheid en democratie in die landen ernstig erop zijn achteruitgegaan. Daarnaast exploiteren de Russische troepen in Afrika de plaatselijke natuurlijke hulpbronnen om hun operaties te financieren. Begin 2024 hebben Russische troepen de controle over de goudmijn van Intahaka in Mali overgenomen. Andrey Vladimirovich Averyanov geeft derhalve uitvoering aan acties of beleidsmaatregelen van de regering van de Russische Federatie die de democratie, de rechtsstaat, de stabiliteit of de veiligheid in derde landen ondermijnen of bedreigen door het democratische politieke proces te ondermijnen in de Afrikaanse landen waar Russische troepen actief zijn en door het exploiteren van een gewapend conflict, instabiliteit of onveiligheid, onder meer door de illegale exploitatie van of de illegale handel in natuurlijke hulpbronnen en wilde dieren en planten in een derde land. 16.12.2024 5. Tinatin Givievna KANDELAKI ook bekend als Tina KANDELAKI (Russisch: Тинатин Гивиевна КАНДЕЛАКИ) Journaliste, publiek figuur, beroemdheid, tv-presentatrice en -producent, adjunct-directeur-generaal van Gazprom Media Holding Geboortedatum: 10.11.1975 Geboorteplaats: Tbilisi, Socialistische Sovjetrepubliek Georgië (nu Georgië) Nationaliteit: Georgisch Geslacht: vrouwelijk Tinatin Givievna Kandelaki is een Russische journaliste , tewerkgesteld door het overheidsbedrijf Gazprom Media, en een publiek figuur die haar populariteit en invloed in de publieke ruimte gebruikt om stem te geven aan Russische propaganda en de aanhoudende Russische aanvalsoorlog tegen Oekraïne te rechtvaardigen. Zij stond mee op het podium tijdens het stadionconcert van Luzhniki van 18 maart 2022 ter gelegenheid van de achtste verjaardag van de illegale annexatie van de Krim, dat diende als symbool van steun voor de aanhoudende oorlog in Oekraïne. Na 2014 toonde zij zich fervent voorstander van de illegale annexatie van de Krim. Daarnaast is zij adjunct-directeur-generaal van Gazprom Media Holding, een mediabedrijf dat via meerdere mediakanalen propaganda tegen Oekraïne verspreidt en Ruslands aanvalsoorlog tegen Oekraïne rechtvaardigt. Diverse tv-kanalen die eigendom zijn van en worden bestuurd door Gazprom Media Holding hebben Oekraïense tv-kanalen vervangen op lokale tv-frequenties die na de Russische invasie van de Krim onder dwang zijn ingenomen door Russen, en hebben dus actief deelgenomen aan de illegale annexatie van de Krim. Tinatin Givievna Kandelaki is derhalve verantwoordelijk voor, geeft uitvoering aan, verleent steun aan of behaalt voordeel uit acties of beleidsmaatregelen van de regering van de Russische Federatie die de democratie, de rechtsstaat, de stabiliteit of de veiligheid in de Unie of in een of meer van haar lidstaten, in een internationale organisatie of in een derde land ondermijnen of bedreigen, of die de soevereiniteit of de onafhankelijkheid van een of meer van de lidstaten van de Unie of van een derde land ondermijnen of bedreigen, door het plannen van, aansturen van, direct of indirect betrokken zijn bij, steun verlenen aan of anderszins faciliteren van het gebruik van gecoördineerde informatiemanipulatie en inmenging. 16.12.2024 6. Vladimir Vladimirovich SERGIYENKO (Russisch: Владимир Владимирович СЕРГИЕНКО) Voormalig assistent van Bondsdag-lid Eugen Schmidt Geboortedatum: 23.5.1971 Geboorteplaats: Lviv, Socialistische Sovjetrepubliek Oekraïne (nu Oekraïne) Nationaliteit: Russisch / Oekraïens Geslacht: mannelijk Vladimir Vladimirovich Sergiyenko is een voormalig parlementair assistent van Duits Bondsdag-lid Eugen Schmidt. Tegelijkertijd stond hij in geheime verstandhouding met Russische intelligentiefunctionarissen die gebruik wilden maken van zijn bevoorrechte parlementaire en politieke toegang om het democratische politieke proces en het constitutionele bestel van de Bondsrepubliek Duitsland te schaden. Vladimir Vladimirovich Sergiyenko heeft derhalve uitvoering gegeven en steun verleend aan acties of beleidsmaatregelen van de regering van de Russische Federatie die de democratie, de rechtsstaat en de veiligheid in de Bondsrepubliek Duitsland ondermijnen of bedreigen, door direct of indirect betrokken te zijn bij de belemmering of ondermijning van het democratische politieke proces. 16.12.2024 7. Denis Alexandrovich SMOLYANINOV (Russisch: Денис Александрович СМОЛЯНИНОВ) Kolonel van de GRU Geboortedatum: 26.8.1976 Geboorteplaats: Tsjeljabinsk, USSR (nu Russische Federatie) Nationaliteit: Russisch Geslacht: mannelijk Paspoortnummer: 672904784466 Denis Alexandrovich Smolyaninov is een kolonel van de GRU die gespecialiseerd is in psychologische operaties. Hij is belast met de Oekraïne-eenheid van de GRU. Lijsten van huurlingen die naar de Donbas moeten worden gestuurd, zijn door die eenheid behandeld. Hij hield ook toezicht op twee particuliere militaire ondernemingen (PMO’s) die banden hebben met het Ministerie van Defensie: Longifolia, een militaire organisatie van leiders van criminele netwerken uit de jaren 1990, gebruikt om contact te leggen met westerse PMO’s, en Convoy, de militaire beveiligingsonderneming. Kort voor de Russische inval in Oekraïne rolde hij een netwerk van agenten uit in Oekraïne. Hij gebruikt Telegram-kanalen om desinformatie te verspreiden, ook in Oekraïne. Via sociale media werft hij agenten aan voor sabotageactiviteiten in de Unie en andere activiteiten om spanning te creëren tussen NAVO-landen. De GRU is verantwoordelijk voor het actief voorbereiden van explosies, brandstichting en schade aan infrastructuur op het grondgebied van de Unie, teneinde de levering van wapens aan Oekraïne af te remmen en in Europa verdeeldheid te zaaien en de schijn van ontevredenheid met de steun voor Oekraïne te wekken. Denis Alexandrovich Smolyaninov is derhalve verantwoordelijk voor, geeft uitvoering aan, verleent steun aan of behaalt voordeel uit acties of beleidsmaatregelen van de regering van de Russische Federatie die de stabiliteit of de veiligheid in de Unie of in derde landen ondermijnen of bedreigen, door het plannen en aansturen van gewelddaden, en door het faciliteren van het gebruik van gecoördineerde informatiemanipulatie en inmenging. 16.12.2024 8. Vladimir/Volodymyr LIPCHENKO (Russisch: Володимир ЛИПЧЕНКО) Officier van de GRU Geboortedatum: 28.9.1974 Geboorteplaats: Mykolajiv, Socialistische Sovjetrepubliek Oekraïne (nu Oekraïne) Nationaliteit: Russisch Geslacht: mannelijk Paspoortnummer: 4015400649 Vladimir Lipchenko is een officier van de GRU die verantwoordelijk is voor hybride aanvallen in Europa onder zijn pseudoniem “Wlodek Lyakh”. Hij is ingedeeld bij een speciale dienst onder leiding van GRU-kolonel Denis Alexandrovich Smolyaninov, die is opgericht voor sabotageactiviteiten in westerse landen. Hij rekruteerde een persoon om in het Museum van de bezetting in Riga brand te stichten door molotovcocktails te gooien. Vladimir Lipchenko is derhalve verantwoordelijk voor of geeft uitvoering aan acties van de regering van de Russische Federatie die de stabiliteit of de veiligheid in de Unie ondermijnen of bedreigen, door het plannen en aansturen van gewelddaden. 16.12.2024 9. Yuriy SIZOV (Russisch: Юрий СИЗОВ) Militaire officier van de GRU Geboortedatum: 17.2.1988 Geboorteplaats: Sint-Petersburg, USSR (nu Russische Federatie) Nationaliteit: Russisch Geslacht: mannelijk Paspoortnummer: 784805190577 Yuriy Sizov is een militaire officier van de GRU. Hij doet dienst in militaire eenheid nr. 92154. Hij gaf persoonlijk instructies aan gerekruteerde agenten om een hypermarkt in Kyiv aan te vallen en nam een videohandleiding op over het plaatsen van explosieven in een van de winkels van dezelfde keten in de regio Moskou. Hij was ook verantwoordelijk voor het orkestreren van sabotage in de Oekraïense regio Lviv in februari 2024. Hij hield toezicht op en gaf bevelen aan de Russische intelligentieagenten die betrokken waren bij de geplande sabotageactiviteit. Yuriy Sizov is derhalve verantwoordelijk voor, geeft uitvoering aan, verleent steun aan of behaalt voordeel uit acties of beleidsmaatregelen van de regering van de Russische Federatie die de stabiliteit of de veiligheid in de Unie ondermijnen of bedreigen, door het plannen en aansturen van gewelddaden. 16.12.2024 10. Visa Nokhayevich MIZAEV (Виса Нохаевич МИЗАЕВ) ook bekend als Vishan Nochaevic MIZAYEV; Vysa Nokhaevich MIZAEV; Visa Nokhaievych MIZAIEV; Oleg SHISHKIN Ondernemer Geboortedatum: 9.7.1963 Geboorteplaats: Grozny, USSR, (nu Russische Federatie) Nationaliteit: Russisch Geslacht: mannelijk Paspoortnummer: 753870064 (Russische Federatie) Paspoortnummer: PRE0018440 (Federatie van Saint Christopher en Nevis) Fiscaal identificatienummer (INN): 481101523410 Visa Nokhayevich Mizaev is een Russische ondernemer. Hij speelde een sleutelrol in een Russische inlichtingenoperatie tegen de Duitse federale inlichtingendienst (BND) waarbij hij zijn medeplichtigen aanzette tot het verkrijgen van hoog gerubriceerde gegevens van de BND en die door te geven aan de federale veiligheidsdienst van de Russische Federatie (FSB). Visa Nokhayevich Mizaev geeft derhalve uitvoering aan en verleent steun aan acties van de regering van de Russische Federatie die de veiligheid in de Bondsrepubliek Duitsland ondermijnen of bedreigen, door te pogen de grondwettelijke orde te destabiliseren. 16.12.2024 11. Olga Alekseevna BELYAVTSEVA (Ольга Алексеевна БЕЛЯВЦЕВА) ook bekend als Olha Oleksiyivna BIELIAVTSEVA; Olga Alekseevna BELJIAWZEWA; Olga Aleksevna MIZAEV Ondernemer Geboortedatum: 25.10.1969 Geboorteplaats: Lipetsk, USSR (nu Russische Federatie) Nationaliteit: Russisch Geslacht: vrouwelijk Paspoortnummer: 768613166 (Russische Federatie) Fiscaal identificatienummer (INN): 481100083621 Olga Alekseevna Belyavtseva is een Russische ondernemer. Zij is de echtgenote en zakenpartner van Visa Nokhayevich Mizaev. Zij heeft banden met Visa Nokhayevich Mizaev door de mede-eigendom van twee in Rusland gevestigde vennootschappen met beperkte aansprakelijkheid “OOO Agronom-sad” en “OOO Biplast”. Zij richtte die vennootschappen op en was de enige aandeelhouder vóór de overdracht van 30 % van de aandelen voor elke vennootschap na hun huwelijk in 2018. Bovendien hadden Belyavtseva en Mizaev een soortgelijke eigendomsregeling voor de vennootschap Agronom-Sad Trading voordat Mizaev zijn aandelen aan Belyavtseva verkocht op 22 februari 2023, precies in dezelfde tijd dat hij betrokken was bij de Russische inlichtingenoperatie tegen de Bondsrepubliek Duitsland, waardoor Mizaev extra liquiditeit kreeg en zijn vermogensbasis verborgen bleef. Olga Alekseevna Belyavtseva verleent derhalve steun aan natuurlijke of rechtspersonen, entiteiten of lichamen die betrokken zijn bij de uitvoering van acties of beleidsmaatregelen van de regering van de Russische Federatie die de veiligheid van de Bondsrepubliek Duitsland ondermijnen of bedreigen. Zij heeft ook banden met Visa Nokhayevich Mizaev. 16.12.2024 12. Timofey Vyacheslavovich BORDACHEV (Russisch: Тимофей Вячеславович БОРДАЧЕВ) Politicoloog Geboortedatum: 28.1.1973 Geboorteplaats: Sint-Petersburg, USSR (nu Russische Federatie) Nationaliteit: Russisch Geslacht: mannelijk Timofey Vyacheslavovich Bordachev is een Russische politicoloog en specialist internationale zaken. Hij is programmadirecteur van de discussieclub Valdai, academisch supervisor van het Centrum voor uitgebreide Europese en internationale studies aan de Hogere School voor Economie aan de Nationale Onderzoeksuniversiteit en lid van de Raad voor buitenlands en defensiebeleid. Door zijn activiteiten draagt hij aanzienlijk bij aan de ideologische basis en de rationalisering van Ruslands aanvalsoorlog tegen Oekraïne en het agressieve beleid van het Kremlin, onder meer door het standpunt uit te dragen dat noch Oekraïne als staat noch de Oekraïense regering legitiem is. Timofey Vyacheslavovich Bordachev is derhalve verantwoordelijk voor of verleent steun aan acties of beleidsmaatregelen van de regering van de Russische Federatie die de soevereiniteit of de onafhankelijkheid van Oekraïne ondermijnen of bedreigen, door betrokken te zijn bij en steun te verlenen aan gecoördineerde informatiemanipulatie en inmenging. 16.12.2024 13. Harouna DOUAMBA Zakenman, directeur van de Groupe Panafricain pour le Commerce et l’investissement Geboortedatum: 8.1.1973 Geboorteplaats: Cocody, Ivoorkust Nationaliteit: Ivoriaan Geslacht: mannelijk Harouna Douamba is een Ivoriaanse zakenman die aan het hoofd staat van een pro-Russisch antiwesters desinformatienetwerk in de Centraal-Afrikaanse Republiek (CAR) en Burkina Faso. In 2011 heeft Douamba in de CAR een niet-gouvernementele organisatie opgericht, genaamd Aimons Notre Afrique (ANACOM). Die organisatie werd gefinancierd door Lobaye Invest, dat banden heeft met de Wagnergroep. In 2022 richtte Harouna Douamba de Groupe Panafricain pour le Commerce et l’Investissement (GPCI) op in Burkina Faso. De GPCI is betrokken geweest bij heimelijke beïnvloedingsoperaties. De desinformatienetwerken van Harouna Douamba werden in mei 2021 en mei 2023 ontmanteld door Meta. Desondanks zijn bepaalde met de GPCI gelieerde desinformatiegroepen nog steeds actief en voeren zij nog steeds gecoördineerde desinformatiecampagnes uit, met behulp van een uitgebreid netwerk van informatieketens. Deze campagnes zijn met name gericht op Frankrijk en bestaan onder meer uit beschuldigingen van samenzwering, terrorisme, destabiliseringsacties of het voorbereiden van staatsgrepen tegen de Unie of haar lidstaten. Harouna Douamba verleent derhalve steun aan en geeft uitvoering aan acties of beleidsmaatregelen van de regering van de Russische Federatie die de democratie, de rechtsstaat, de stabiliteit of de veiligheid in een lidstaat of in een derde land ondermijnen of bedreigen, door het plannen van, aansturen van, direct of indirect betrokken zijn bij, steun verlenen aan of anderszins faciliteren van het gebruik van gecoördineerde informatiemanipulatie en inmenging. 16.12.2024 14. Anatolii PRIZENKO Zakenman, werknemer van het bedrijf Oriflam Cosmetics S.A. Geboortedatum: 26.11.1974 Geboorteplaats: Socialistische Sovjetrepubliek Moldavië (nu Republiek Moldavië) Nationaliteit: Moldavisch Geslacht: mannelijk Anatolii Prizenko is een Moldavische zakenman die voor het bedrijf Oriflame Cosmetics S.A. werkt. Eind oktober 2023 coördineerde hij het uitsturen van een aantal Moldavische burgers naar Frankrijk, waar zij in ruil voor een financiële beloning davidsterren op de straat schilderden. Er was veel media-aandacht voor de actie, die een aanzienlijk destabiliserend effect had in de context van het conflict tussen Israël en Hamas na de aanslag van 7 oktober 2023. Het Recent Reliable News medianetwerk, dat banden heeft met de regering van de Russische Federatie en wordt gebruikt door Russische actoren voor desinformatiecampagnes, verspreidde als eerste beelden van de actie. Anatolii Prizenko nam publiekelijk de verantwoordelijkheid op zich voor het organiseren van de actie. Volgens berichten in de media werd de destabiliseringsactie uitgevoerd ten behoeve van de Russische militaire inlichtingendienst, de GRU, en had de actie tot doel de spanningen binnen de Franse samenleving aan te wakkeren. Anatolii Prizenko is derhalve verantwoordelijk, geeft uivoering aan, verleent steun aan of behaalt voordeel uit de acties of beleidsmaatregelen van de regering van de Russische Federatie die de stabiliteit in een lidstaat, en derhalve van de Unie, ondermijnen of bedreigen door het plannen van, aansturen van, of direct of indirect betrokken zijn bij, het gebruik van gecoördineerde informatiemanipulatie en inmenging. 16.12.2024 15. Alesia MILORADOVICH of Alesya MILORADOVICH of Olesya MILORADOVIC Алеся МИЛОРАДОВИЧ of Олеся МИЛОРАДОВИЧ Russisch overheidsfunctionaris, “facilitator buitenlandse zaken” Medewerkster van het project “Buitenlandse journalisten voor Rusland” (“Инностранные журналисты за Россию”) Geboortedatum: 10.3.1968 Geboorteplaats: Angarsk, USSR (nu Russische Federatie) Nationaliteit: Russisch Geslacht: vrouwelijk Alesya Miloradovich werkt in Frankrijk voor de regering van de Russische Federatie en noemt zichzelf “facilitator buitenlandse zaken”. Alesya Miloradovich organiseerde een zogenaamde “verkiezingswaarnemingsmissie” in de illegaal door Rusland bezette Oekraïense gebieden in het kader van het referendum over de annexatie van die regio’s door Rusland, en rekruteerde Franse onderdanen die deelnamen aan de missie. Zij heeft publiekelijk toegegeven dat zij dit deed ten behoeve van de Russische regering. Voorts was zij ook een van de organisatoren van reizen naar het Artek International Children Centre op de illegaal geannexeerde Krim voor Franse kinderen, die zijn gefinancierd door de regering van de Russische Federatie. Zij is ook betrokken geweest bij het Russische propagandaproject “Buitenlandse journalisten voor Rusland” en heeft deelgenomen aan het verspreiden van pro-Russische standpunten, onder meer door te stellen dat de Franse samenleving en andere westerse samenlevingen de acties van Rusland tegen Oekraïne steunen. Alesya Miloradovich is derhalve verantwoordelijk voor, geeft uitvoering aan, verleent steun aan of behaalt voordeel uit acties of beleidsmaatregelen van de regering van de Russische Federatie die de democratie, de rechtsstaat, de stabiliteit of de veiligheid in een derde land ondermijnen of bedreigen, door het plannen van, aansturen van, direct of indirect betrokken zijn bij, of anderszins faciliteren van de belemmering of ondermijning van het democratische politieke proces van een derde land, onder meer door te pogen de grondwettelijke orde te destabiliseren. 16.12.2024 16. Oleg Sergeevich EREMENKO (Russisch: Олег Сергеевич ЕРЕМЕНКО) Vertegenwoordiger van de officieren van Rusland, voormalig officier van de GRU Geboortedatum: 18.5.1978 Geboorteplaats: Bischkek, Socialistische Sovjetrepubliek Kirgizië (nu Kirgizië) Nationaliteit: Russisch Geslacht: mannelijk Oleg Sergeevich Eremenko is voormalig officier van de GRU en actief lid van verschillende Russische beïnvloedingsgroepen. Hij is met name lid van “officieren van Rusland”, een organisatie die door de Russische militaire en veiligheidsdiensten wordt gebruikt om invloed uit te oefenen op de binnenlandse politiek door banden aan te knopen met veteranen in de Russische diaspora en met gepensioneerd militair en veiligheidspersoneel van strijdkrachten die banden hadden met de voormalige Sovjets, waarbij hij optreedt als hun belangrijkste vertegenwoordiger in Duitsland. In die hoedanigheid heeft Oleg Sergeevich Eremenko banden met op de EU-sanctielijst geplaatste entiteiten Rossotrudnitschestvo, de exploitant van het “Russisch Huis” in Berlijn, en de Wagner-groep. Als gezant van het Russische staatsveiligheidsapparaat bevordert Oleg Sergeevich Eremenko de banden met en ondersteunt hij antidemocratische organisaties in Duitsland. Hij onderhoudt goede banden met extreemlinkse antidemocratische groeperingen en groepen van voormalige personeelsleden van buiten de wet gestelde veiligheidsdiensten van de DDR en veteranen van militaire formaties van de DDR, zoals Desant e.V., een pro-Russische vereniging van voormalige parachutisten. Derhalve verleent Oleg Sergeevich Eremenko steun aan acties of beleidsmaatregelen van de regering van de Russische Federatie die de democratie, de rechtsstaat, de stabiliteit of de veiligheid in de Bondsrepubliek Duitsland door het democratische politieke proces te ondermijnen, onder meer door te pogen de grondwettelijke orde te destabiliseren. 16.12.2024” 2) De volgende rubriek en tabel worden toegevoegd: “B. Rechtspersonen, entiteiten en lichamen Naam Identificatiegegevens Redenen Datum van plaatsing op de lijst 1. GRU-eenheid 29155 ФКУ “Войсковая Часть 29155” Plaats van registratie: 105077, Moscow 11th Parkovaya Street, 38A Registratienummer: 7719737879 OGRN-nr.: 1097746770395 GRU-eenheid 29155 is een geheime eenheid binnen de Russische militaire inlichtingendienst (GRU), die bekend staat om haar betrokkenheid bij moorden in het buitenland en destabilisatieactiviteiten in heel Europa. Door middel van staatsgrepen, moorden, bomaanvallen en cyberaanvallen op andere landen in de hele wereld in verband met de aanvalsoorlog in Oekraïne heeft de eenheid getracht chaos te creëren en landen van de Europese Unie te destabiliseren. Door die acties uit te voeren, tracht de eenheid Rusland te helpen en te bevorderen. GRU-eenheid 29155 heeft cyberaanvallen en andere aanvallen uitgevoerd op kritieke infrastructuur. De eenheid is derhalve verantwoordelijk voor, geeft uitvoering aan, verleent steun aan of behaalt voordeel uit acties of beleidsmaatregelen van de regering van de Russische Federatie die de democratie, de rechtsstaat, de stabiliteit of de veiligheid in de Unie of in een of meer van haar lidstaten, ondermijnen of bedreigen, door het plannen van, aansturen van, direct of indirect betrokken zijn bij, steun verlenen aan of anderszins faciliteren van gewelddaden, en het plannen van, aansturen van, direct of indirect betrokken zijn bij, steun verlenen aan of anderszins faciliteren van acties die gericht zijn op het verstoren, beschadigen of vernielen van kritieke infrastructuur, door onder andere sabotage of kwaadwillige cyberactiviteiten als onderdeel van hybride activiteiten. 16.12.2024 2. Groupe Panafricain pour le Commerce et l’Investissement GPCI Plaats van registratie: Lomé, Togo Registratiedatum: januari 2022 De Groupe Panafricain pour le Commerce et l’Investissement (GPCI) is een desinformatienetwerk dat heimelijke pro-Russische beïnvloedingsoperaties uitvoert, met name in de Centraal-Afrikaanse Republiek en Burkina Faso. De GPCI werd in mei 2023 door Meta ontmanteld. Desondanks is de GPCI nog steeds actief en voert het nog steeds gecoördineerde desinformatiecampagnes uit, met behulp van een uitgebreid netwerk van informatieketens. Deze campagnes zijn met name gericht op Frankrijk en bestaan onder meer uit beschuldigingen van samenzwering, terrorisme, destabiliseringsacties of het voorbereiden van staatsgrepen tegen de Unie of haar lidstaten. GPCI wordt indirect gefinancierd door de Wagnergroep. De GPCI is derhalve verantwoordelijk voor, geeft uitvoering aan en verleent steun aan acties of beleidsmaatregelen van de regering van de Russische Federatie die de democratie, de stabiliteit of de veiligheid in de Unie of in een of meer van haar lidstaten, ondermijnen of bedreigen, door het plannen van, aansturen van, direct of indirect betrokken zijn bij, steun verlenen aan of anderszins faciliteren van het gebruik van gecoördineerde informatiemanipulatie en inmenging. 16.12.2024 3. African Initiative Plaats van registratie: Moskou, Rusland Registratiedatum: september 2023 Het African Initiative is een nieuwsagentschap dat actief is op het Afrikaanse continent. Het is betrokken geweest bij het verspreiden van Russische propaganda en desinformatie tegen het Westen en heeft journalisten en influencers in dienst genomen om Russische propaganda te verspreiden. Het heeft ook persreizen georganiseerd voor Afrikaanse journalisten naar de illegaal bezette gebieden van Oekraïne, waarbij pro-Russische narratieven over de oorlog werden verspreid. Het African Initiative heeft ook evenementen georganiseerd die de belangen van de regering van de Russische Federatie dienen, onder meer door toegang tot minerale hulpbronnen te faciliteren. Derhalve is het African Initiative verantwoordelijk voor of verleent het steun aan acties en beleidsmaatregelen van de regering van de Russische Federatie die de democratie, de rechtsstaat, de stabiliteit en de veiligheid in de Unie, in een of meer van haar lidstaten of in een derde land, ondermijnen of bedreigen, door het plannen van, aansturen van, direct of indirect betrokken zijn bij, steun verlenen aan of anderszins faciliteren van het gebruik van gecoördineerde informatiemanipulatie en inmenging. 16.12.2024” ELI: http://data.europa.eu/eli/dec/2024/3174/oj ISSN 1977-0758 (electronic edition)",
  "source": "EUR LEX"
}