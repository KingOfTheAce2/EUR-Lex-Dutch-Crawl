{
  "url": "http://www.w3.org/1999/xhtml\">",
  "content": "L_2008255NL.01002801.xml 23.9.2008 NL Publicatieblad van de Europese Unie L 255/28 BESCHIKKING VAN DE RAAD van 15 september 2008 houdende wijziging van Beschikking 2003/77/EG tot vaststelling van de financiële meerjarenrichtsnoeren voor het beheer van de activa van de EGKS in liquidatie en, wanneer de liquidatie is afgesloten, van de activa van het Fonds voor onderzoek inzake kolen en staal (2008/750/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op het aan het Verdrag tot oprichting van de Europese Gemeenschap gehechte protocol betreffende de financiële gevolgen van de beëindiging van het EGKS-Verdrag en betreffende het Fonds voor onderzoek inzake kolen en staal, Gelet op Beschikking 2003/76/EG van de Raad van 1 februari 2003 tot vaststelling van de bepalingen die nodig zijn voor de uitvoering van het aan het Verdrag tot oprichting van de Europese Gemeenschap gehechte protocol betreffende de financiële gevolgen van de beëindiging van het EGKS-Verdrag en betreffende het Fonds voor onderzoek inzake kolen en staal ( 1 ) , en met name op artikel 2, lid 2, Gezien het voorstel van de Commissie, Gezien het advies van het Europees Parlement ( 2 ) , Overwegende hetgeen volgt: (1) Ter uitvoering van het aan het Verdrag tot oprichting van de Europese Gemeenschap gehechte protocol betreffende de financiële gevolgen van de beëindiging van het EGKS-Verdrag en betreffende het Fonds voor onderzoek inzake kolen en staal, beheert de Commissie de activa van de EGKS in liquidatie en, wanneer de liquidatie is afgesloten, de activa van het Fonds voor onderzoek inzake kolen en staal. (2) Overeenkomstig artikel 2 van Beschikking 2003/77/EG ( 3 ) , heeft de Commissie de werking en de doeltreffendheid van de financiële richtsnoeren geëvalueerd. (3) In het licht van de ervaring die in de eerste vijf jaar met de toepassing van de financiële richtsnoeren is opgedaan en gezien de ontwikkeling van de praktijken op de financiële markten is het noodzakelijk dat deze richtsnoeren worden aangepast. (4) De richtsnoeren dienen aan te sluiten bij de op de markten gangbare praktijken en definities wat onder meer de gehanteerde concepten aangaande looptijd, gelijkwaardige effecten bij retrocessieovereenkomsten en toepasselijke kredietbeoordelingen betreft. (5) Behoudens vereisten inzake de kredietbeoordeling, dienen sommige overheidsinstanties in de context van de beleggingslimieten met lidstaten of andere soevereine leningnemers te worden gelijkgesteld. (6) In de richtsnoeren dient rekening te worden gehouden met de wijzigingen die in de boekhoudregels van de Commissie zijn aangebracht. (7) Om redenen van efficiëntie en ter beperking van de administratieve kosten dient de frequentie van de verslaggeving te worden aangepast. (8) Beschikking 2003/77/EG dient derhalve dienovereenkomstig te worden gewijzigd, HEEFT DE VOLGENDE BESCHIKKING VASTGESTELD: Artikel 1 De bijlage bij Beschikking 2003/77/EG wordt als volgt gewijzigd: 1. Punt 3 wordt als volgt gewijzigd: a) punt a), iii) komt als volgt te luiden: „iii) Obligaties met vaste en met variabele rente met een resterende looptijd of, in het geval van door activa gedekte waardepapieren, een verwachte resterende looptijd van maximaal tien jaar en zes maanden vanaf de betalingsdatum, op voorwaarde dat deze obligaties zijn uitgegeven door een van de categorieën erkende emittenten.”; b) punt b), i) komt als volgt te luiden: „i) Retrocessie- en omgekeerde retrocessieovereenkomsten, op voorwaarde dat de wederpartijen tot het verrichten van dergelijke transacties gemachtigd zijn en op voorwaarde dat de Commissie in staat blijft tot retrocessie van de door haar gecedeerde gelijkwaardige effecten bij het vervallen van de overeenkomst. Gelijkwaardige effecten zijn effecten i) die door dezelfde emittent zijn uitgegeven, ii) die deel uitmaken van dezelfde uitgifte, en iii) waarvan het type, de nominale waarde, de beschrijving en het bedrag gelijk zijn aan die van de uitgeleende effecten, met dien verstande dat zij niet aan een corporate action of redenominatie onderworpen mogen zijn.”. 2. Punt 4 wordt als volgt gewijzigd: a) punt a), i) tot en met iii), komt als volgt te luiden: „a) De beleggingen zijn aan de volgende limieten gebonden: i) Obligaties die door lidstaten of EU-instellingen zijn uitgegeven of gewaarborgd: 250 miljoen EUR per lidstaat of instelling; obligaties die door regionale of lokale autoriteiten, dan wel door openbare bedrijven of instellingen in overheidshanden en/of onder zeggenschap van de overheid zijn uitgegeven of gewaarborgd, kunnen worden beschouwd als vallende onder de limiet voor de betrokken lidstaat, op voorwaarde dat deze obligaties ten minste een kredietbeoordeling „AA” of een equivalent hiervan hebben. ii) Obligaties die door andere soevereine leningnemers, door hun regionale of lokale autoriteiten of door hun openbare bedrijven of instellingen in overheidshanden en/of onder zeggenschap van de overheid, dan wel door supranationale leningnemers met ten minste een kredietbeoordeling „AA” of een equivalent hiervan zijn uitgegeven of gewaarborgd: 100 miljoen EUR per emittent of garant. iii) Deposito’s bij en/of schuldbewijzen, met inbegrip van obligaties, van een erkende bank: 5 % van het eigen vermogen van de bank met een maximum van 100 miljoen EUR.”; b) punt b) komt als volgt te luiden: „b) In geen enkele obligatie-uitgifte mag, met inachtneming van de onder a) vermelde limieten, worden geparticipeerd voor meer dan 20 % van het totale bedrag van de uitgifte ten tijde van de aankoop.”; c) aan punt d) wordt de volgende tweede alinea toegevoegd: „Zodra de Commissie zich rekenschap geeft van een neerwaartse aanpassing van de kredietbeoordeling tot onder de minimumvereisten, tracht zij de desbetreffende beleggingen te vervangen.”; d) het volgende punt wordt toegevoegd: „e) Indien de kredietbeoordeling van een obligatie hoger is dan de kredietbeoordeling van de emittent of indien de emittent geen kredietbeoordeling heeft, is de kredietbeoordeling van de obligatie van toepassing.”. 3. Punt 6 komt als volgt te luiden: „6.   FINANCIËLE VERSLAGGEVING Over het beheer van de middelen wordt verantwoording afgelegd in de jaarrekening van de EGKS in liquidatie en, wanneer de liquidatie is afgesloten, de activa van het Fonds voor onderzoek inzake kolen en staal. Deze moet berusten op en gepresenteerd worden conform de communautaire boekhoudregels zoals die door de rekenplichtige van de Commissie zijn vastgesteld, rekening houdend met de bijzondere aard van de EGKS in liquidatie en, wanneer de liquidatie is afgesloten, de activa van het Fonds voor onderzoek inzake kolen en staal. De rekeningen worden goedgekeurd door de Commissie en onderzocht door de Rekenkamer. De Commissie doet voor de jaarlijkse controle van haar rekeningen een beroep op externe bedrijven.”. 4. In punt 7 komt de tweede alinea als volgt te luiden: „Elke zes maanden wordt een gedetailleerd verslag over de uit hoofde van deze richtsnoeren uitgevoerde beheersoperaties opgesteld en aan de lidstaten toegezonden.”. Artikel 2 Deze beschikking wordt van kracht op de dag volgende op die van haar bekendmaking in het Publicatieblad van de Europese Unie . Artikel 3 Deze beschikking is gericht tot de lidstaten. Gedaan te Brussel, 15 september 2008. Voor de Raad De voorzitter B. KOUCHNER ( 1 ) PB L 29 van 5.2.2003, blz. 22 . ( 2 ) Advies uitgebracht op 11 maart 2008 (nog niet bekendgemaakt in het Publicatieblad). ( 3 ) PB L 29 van 5.2.2003, blz. 25 .",
  "source": "EUR LEX"
}