{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995Y0812(03):NL:HTML\">",
  "content": "EUR-Lex - 31995Y0812(03) - NL Avis juridique important | 31995Y0812(03) Conclusies van de Raad van 24 juli 1995 betreffende het belang en de sleutelfunctie van de kwaliteit van de beroepsopleiding Publicatieblad Nr. C 207 van 12/08/1995 blz. 0007 - 0008 CONCLUSIES VAN DE RAAD van 24 juli  1995 betreffende het belang en de sleutelfunctie van de kwaliteit van de beroepsopleiding (95/C   207/03) DE RAAD VAN DE EUROPESE UNIE, 1. HERINNERT AAN de resolutie van de Raad van 11 juni 1993 inzake beroepsonderwijs en -opleiding in  de jaren negentig  (1), waarin staat dat de kwaliteit van de beroepsopleiding in de Lid-Staten moet  worden verbeterd ter bevordering van permanente mogelijkheden voor het individu om zijn kennis en  vaardigheden te ontwikkelen en aldus de economische en sociale cohesie alsmede het  concurrentievermogen van de Europese economieën te verbeteren; 2. MEMOREERT de resolutie van de Raad van 5 december 1994 over de kwaliteit en de aantrekkelijkheid  van de beroepsopleiding  (2), waarin wordt gesteld dat een beroepsopleiding van zeer goede  kwaliteit, die voldoet aan de behoeften en aspiraties van alle jongeren en volwassenen,  noodzakelijk is; 3. ONDERSTREEPT dat de Gemeenschap, volgens artikel 127 van het Verdrag tot oprichting van de  Europese Gemeenschap, de taak heeft inzake beroepsopleiding een beleid ten uitvoer te leggen  waardoor de activiteiten van de Lid-Staten worden versterkt en aangevuld; 4. MEMOREERT dat de voornaamste doelstelling van het actieprogramma voor de uitvoering van een  beleid inzake beroepsopleiding van de Europese Gemeenschap (Leonardo da Vinci), opgesteld bij  Besluit 94/819/EG  (3), bestaat in de ondersteuning en aanvulling van de activiteiten van de  Lid-Staten om de kwaliteit van de beroepsopleidingsstelsels en -voorzieningen te verbeteren,  overeenkomstig het gemeenschappelijk kader van doelstellingen voor het beleid van de Gemeenschap,  zoals bedoeld in artikel 127 van het Verdrag tot oprichting van de Europese Gemeenschap; 5. MEMOREERT dat de bevordering van investeringen in de beroepsopleiding het eerste is van de vijf  gebieden waarop volgens de conclusies van de Europese Raad van Essen maatregelen moeten worden  genomen om de werkgelegenheidssituatie te verbeteren; 6. STELT VAST dat de Lid-Staten met betrekking tot de kwaliteit van de beroepsopleiding een aantal  wensen gemeen hebben, namelijk a) een doeltreffend gebruik van de openbare en/of particuliere  financiële middelen, teneinde tegemoet te komen aan de behoeften op het gebied van de  beroepsopleiding van overheidsbedrijven en particuliere ondernemingen, het name met midden- en  kleinbedrijf, alsmede aan de behoeften van het individu; b) het scheppen van een geschikt kader voor het aanbod aan beroepsopleiding; c) de evaluatie van het aanbod en de resultaten van de beroepsopleiding om ervoor te zorgen dat  zoveel mogelijk wordt ingespeeld op de behoeften van overheidsbedrijven en het particuliere  bedrijfsleven, met name het midden- en kleinbedrijf, en op de behoeften van het individu. De belangstelling voor de kwaliteit van de beroepsopleiding neemt immers toe in alle landen van de  Europese Unie, en dit ondanks de verschillende opzet van de beroepsopleidingsstelsels; 7. ONDERSTREEPT dat er een consensus ontstaat over de wijze waarop inzicht kan worden verkregen in  de voorwaarden die de kwaliteit van de beroepsopleiding bepalen. Het streven naar kwaliteit vereist dat voortdurend wordt toegezien op de onderlinge samenhang van  het totale pakket aan maatregelen. Het pedagogisch gebeuren staat immers niet op zichzelf; de  kwaliteit van de beroepsopleiding is het resultaat van een opeenvolging van handelingen, vanaf de  analyse van de behoeften via de ontwikkeling van de inhoud en de organisatie van de opleiding tot  en met de evaluatie van de resultaten. Bij al deze activiteiten zijn uiteraard talrijke personen en  instanties betrokken; 8. MERKT OP dat de aandacht voor de kwaliteit van de beroepsopleiding de betrokkenen ertoe gebracht  heeft om, naar gelang van de wijze waarop de beroepsopleiding in de verschillende Lid-Staten is  opgezet, verschillende initiatieven te nemen, waaronder de volgende: a) ondernemingen streven ernaar de relatie met verstrekkers van beroepsopleiding te structureren  naar het model van de klant/leverancier-relatie; b) beroepsopleidingsinstellingen hebben een begin gemaakt met het definiëren van kwaliteitscriteria  en/of -handvesten inzake de verbintenissen jegens hun cliënten; sommige onder hen gaan in de  richting van certificering door een derde; c) de overheid en/of de sociale partners en/of andere partners, naar gelang van de nationale  gebruiken, hebben kwaliteitscriteria ingevoerd bij de vaststelling van voorschriften en  doelstellingen, de ontwikkeling van strategieën en de uitwerking van structuren voor de  activiteiten en het beheer van de beroepsopleiding; 9. VERZOEKT de Lid-Staten, de sociale partners en de bevoegde instanties, naar gelang van de  nationale gebruiken, om de uitwisseling van informatie en ervaringen inzake de kwaliteit van de  beroepsopleiding te ontwikkelen en daarbij de nationale gebruiken en de verantwoordelijkheid van de  Lid-Staten voor de inhoud en de opzet van de beroepsopleiding te eerbiedigen, door ondersteuning  van initiatieven die gericht zijn op: a) het scheppen van gunstigere voorwaarden voor de toegang tot informatie over het aanbod aan  beroepsopleiding die aan de behoeften van de gebruiker beantwoordt; b) een verbetering van de opleidingsopdracht, ongeacht of zij van de overheid dan wel van het  bedrijfsleven afkomstig ist, bij voorbeeld door de te verwezenlijken doelstellingen te  omschrijven; c) het stimuleren van de verstrekkers van beroepsopleiding om de kwaliteit van hun diensten te  verbeteren door bij- en nascholing van hun personeel en door het nemen van initiatieven op het  gebied van onderzoek/ontwikkeling en verspreiding van innovaties op het gebied van de kwaliteit; d) de ontwikkeling van methoden en instrumenten waarmee de beroepsopleiding kan worden  geëvalueerd. Dit streven naar een betere kwaliteit van de beroepsopleiding zou aldus een bijdrage moeten leveren  aan de reductie van het aantal jongeren en volwassenen dat geen adequate beroepsopleiding heeft; 10. VERZOEKT de Commissie om, uitgaande van bovenstaande elementen, experimenten op dit gebied  alsmede de overdracht en verspreiding daarvan in de Europese Unie, met name via de verschillende  bestaande communautaire programma's en initiatieven, te bevorderen. (1) PB nr. C 186 van 8. 7. 1993, blz. 3. (2) PB nr. C 374 van 30. 12. 1994, blz. 1. (3) PB nr. L 340 van 29. 12. 1994, blz. 8.",
  "source": "EUR LEX"
}