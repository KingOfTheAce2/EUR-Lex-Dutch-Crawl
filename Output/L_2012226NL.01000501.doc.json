{
  "url": "http://www.w3.org/1999/xhtml\">",
  "content": "L_2012226NL.01000501.xml 22.8.2012 NL Publicatieblad van de Europese Unie L 226/5 UITVOERINGSBESLUIT VAN DE COMMISSIE van 20 augustus 2012 tot wijziging van Beschikking 2002/994/EG betreffende beschermende maatregelen ten aanzien van uit China ingevoerde producten van dierlijke oorsprong (Kennisgeving geschied onder nummer C(2012) 5753) (Voor de EER relevante tekst) (2012/482/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 97/78/EG van de Raad van 18 december 1997 tot vaststelling van de beginselen voor de organisatie van de veterinaire controles voor producten die uit derde landen in de Gemeenschap worden binnengebracht ( 1 ) , en met name artikel 22, lid 6, Overwegende hetgeen volgt: (1) Beschikking 2002/994/EG van de Commissie van 20 december 2002 betreffende beschermende maatregelen ten aanzien van uit China ingevoerde producten van dierlĳke oorsprong ( 2 ) is van toepassing op alle voor menselijke consumptie of voor diervoeding bestemde producten van dierlijke oorsprong die uit China worden ingevoerd. (2) Krachtens artikel 3 van die beschikking staan de lidstaten de invoer toe van in deel II van de bijlage bij die beschikking genoemde producten, voor zover deze vergezeld gaan van een verklaring van de bevoegde Chinese autoriteit waaruit blijkt dat elke zending vóór de verzending chemisch is getest om te waarborgen dat de betrokken producten geen gevaar opleveren voor de volksgezondheid. Die tests moeten met name gericht zijn op het opsporen van chlooramfenicol en nitrofuran en de metabolieten daarvan. (3) De bevoegde Chinese autoriteit heeft het voorgeschreven residubewakingsplan verstrekt voor honing die voor uitvoer naar de Unie is bestemd. Dat plan is goedgekeurd bij Besluit 2011/163/EU van de Commissie van 16 maart 2011 tot goedkeuring van de door derde landen ingediende plannen overeenkomstig artikel 29 van Richtlijn 96/23/EG van de Raad ( 3 ) . (4) Honing en koninginnengelei zijn momenteel opgenomen in de lijst in deel II van de bijlage bij Beschikking 2002/994/EG. Propolis en bijenpollen zijn producten die ook afkomstig zijn van bijenteelt en gezien de specifieke kenmerken van het productieproces voor die dierlijke producten vormen zij slechts een miniem risico voor de diergezondheid of de volksgezondheid. Voorts zijn passende veiligheidsgaranties voor deze producten vastgelegd in het residubewakingsplan voor honing die voor uitvoer naar de Unie is bestemd, dat China heeft ingediend en dat bij Besluit 2011/163/EU is goedgekeurd. Propolis en bijenpollen moeten daarom worden opgenomen in de lijst van producten in deel II van de bijlage bij Beschikking 2002/994/EG en die beschikking moet dienovereenkomstig worden gewijzigd. (5) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 In deel II van de bijlage bij Beschikking 2002/994/EG wordt het volgende streepje toegevoegd: „— propolis en bijenpollen”. Artikel 2 Dit besluit is gericht tot de lidstaten. Gedaan te Brussel, 20 augustus 2012. Voor de Commissie John DALLI Lid van de Commissie ( 1 ) PB L 24 van 30.1.1998, blz. 9 . ( 2 ) PB L 348 van 21.12.2002, blz. 154 . ( 3 ) PB L 70 van 17.3.2011, blz. 40 .",
  "source": "EUR LEX"
}