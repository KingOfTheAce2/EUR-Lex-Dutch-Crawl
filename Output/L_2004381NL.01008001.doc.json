{
  "url": "http://www.w3.org/1999/xhtml\">",
  "content": "L_2004381NL.01008001.xml 28.12.2004 NL Publicatieblad van de Europese Unie L 381/80 BESLUIT VAN DE COMMISSIE van 27 december 2004 betreffende de financiële bijdrage van de Gemeenschap voor de organisatie van een internationaal seminar over dierenwelzijn in de context van de Overeenkomst EG-Chili inzake sanitaire en fytosanitaire maatregelen van toepassing op de handel in dieren en dierlijke producten, planten, plantaardige producten en andere goederen alsmede dierenwelzijn (2004/907/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 20, Overwegende hetgeen volgt: (1) De Overeenkomst EG-Chili inzake sanitaire en fytosanitaire maatregelen van toepassing op de handel in dieren en dierlijke producten, planten, plantaardige producten en andere goederen alsmede dierenwelzijn (hierna „de overeenkomst” genoemd) beoogt, gezien het belang van het welzijn van dieren en het verband daarvan met veterinaire aangelegenheden, de ontwikkeling van dierenwelzijnsnormen en de bestudering van dergelijke normen, rekening houdende met de ontwikkelingen in de bevoegde internationale normenorganisaties. Ingevolge aanhangsel IC van de overeenkomst is zij met name van toepassing op de ontwikkeling van dierenwelzijnsnormen met betrekking tot het bedwelmen en het slachten van dieren. (2) De speciale werkgroep inzake dierenwelzijn, die door het gemengd comité van beheer van de overeenkomst is opgericht, heeft geconcludeerd dat het om de doelstellingen beter te bereiken nuttig zou zijn dat informatie over wetenschappelijke expertise werd uitgewisseld en dat actieve contacten tussen wetenschappers van beide partijen werden gelegd. (3) In november 2004 wordt in Santiago, Chili, door het Chileense ministerie van Landbouw en de delegatie van de Commissie van de Europese Gemeenschappen in Chili een internationaal seminar over dierenwelzijn georganiseerd om in het kader van de doelstelling van de overeenkomst bij te dragen aan het gelijkstemmen van de interpretatie van dierenwelzijnsnormen door de partijen. (4) Krachtens Beschikking 90/424/EEG moet de Gemeenschap de acties op technisch en wetenschappelijk gebied ondernemen die voor de ontwikkeling van de communautaire wetgeving op veterinair gebied en voor de ontwikkeling van onderwijs en opleiding op veterinair gebied nodig zijn. (5) In lijn met de verplichting van de Gemeenschap om bij het formuleren en uitvoeren van het beleid van de Gemeenschap ten volle rekening te houden met hetgeen vereist is voor het welzijn van dieren en het in de overeenkomst vastgelegde doel om de interpretatie van dierenwelzijnsnormen voor de bescherming van dieren door de partijen gelijk te stemmen, is het dienstig dat de Gemeenschap steun verleent aan de organisatie van dit seminar waarvan de uitkomst zal bijdragen aan de verdere ontwikkeling van de communautaire wetgeving op veterinair gebied en de ontwikkeling van onderwijs en opleiding op dit gebied. (6) Met het oog op de verdere ontwikkeling van onderwijs en opleiding op veterinair gebied is het dienstig dat de Gemeenschap bijdraagt aan de communicatie en de verspreiding van de uitkomst van het seminar en opkomt voor de kosten van de publicatie en de verspreiding van het wetenschappelijke verslag van het seminar, te organiseren in het kader van een openbare oproep tot het indienen van inschrijvingen. (7) Het is dienstig dat de uitbetaling van deze financiële steun wordt gecoördineerd door de delegatie van de Commissie van de Europese Gemeenschappen in Chili, een van de gezamenlijke organisatoren van het seminar. (8) De financiële middelen die de Gemeenschap nodig heeft voor de ondersteuning van de organisatie van dit seminar moeten daarom worden vastgelegd en toegekend, op voorwaarde dat het geplande seminar daadwerkelijk en doelmatig plaatsvindt. (9) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, BESLUIT: Enig artikel De actie ter ondersteuning van de organisatie van een internationaal seminar over dierenwelzijn in de context van de Overeenkomst EG-Chili inzake sanitaire en fytosanitaire maatregelen van toepassing op de handel in dieren en dierlijke producten, planten, plantaardige producten en andere goederen alsmede dierenwelzijn, te financieren uit begrotingspost 17.04.02 van de begroting van de Europese Unie voor 2004 voor een maximumbedrag van 35 000 EUR, wordt hierbij goedgekeurd. De financiering door de Gemeenschap van de kosten voor de publicatie en de verspreiding van het wetenschappelijke verslag van het seminar mag met name niet meer bedragen dan in totaal 35 000 EUR. Gedaan te Brussel, 27 december 2004. Voor de Commissie Markos KYPRIANOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Richtlijn 2003/99/EG van het Europees Parlement en de Raad ( PB L 325 van 12.12.2003, blz. 31 ).",
  "source": "EUR LEX"
}