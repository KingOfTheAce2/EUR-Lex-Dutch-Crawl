{
  "url": "http://www.w3.org/1999/xhtml\"><!--",
  "content": "L_2018054NL.01000401.xml 24.2.2018 NL Publicatieblad van de Europese Unie L 54/4 UITVOERINGSVERORDENING (EU) 2018/276 VAN DE COMMISSIE van 23 februari 2018 tot wijziging van Uitvoeringsverordening (EU) nr. 215/2014 met betrekking tot wijzigingen bij het vaststellen van mijlpalen en streefdoelen voor outputindicatoren in het prestatiekader voor de Europese structuur- en investeringsfondsen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1303/2013 van het Europees Parlement en de Raad van 17 december 2013 houdende gemeenschappelijke bepalingen inzake het Europees Fonds voor regionale ontwikkeling, het Europees Sociaal Fonds, het Cohesiefonds, het Europees Landbouwfonds voor plattelandsontwikkeling en het Europees Fonds voor maritieme zaken en visserij en algemene bepalingen inzake het Europees Fonds voor regionale ontwikkeling, het Europees Sociaal Fonds, het Cohesiefonds en het Europees Fonds voor maritieme zaken en visserij, en tot intrekking van Verordening (EG) nr. 1083/2006 van de Raad ( 1 ) , en met name artikel 22, lid 7, vijfde alinea, Overwegende hetgeen volgt: (1) Artikel 5, lid 3, van Uitvoeringsverordening (EU) nr. 215/2014 van de Commissie ( 2 ) bepaalt de eisen voor de vaststelling van mijlpalen en streefdoelen voor outputindicatoren in het prestatiekader voor de Europese structuur- en investeringsfondsen (de ESI-fondsen). (2) De vereisten van artikel 5, lid 3, van Uitvoeringsverordening (EU) nr. 215/2014 impliceren dat de beheersautoriteiten van het Europees Fonds voor Regionale Ontwikkeling, het Cohesiefonds en — in bepaalde gevallen — het Europees Landbouwfonds voor plattelandsontwikkeling enkel verslag moeten uitbrengen over de outputs ten opzichte van de mijlpalen en streefdoelen in het prestatiekader met betrekking tot de concrete acties, waarbij alle maatregelen die tot de output leiden, volledig zijn uitgevoerd. (3) Om de rapportageprocedures te vereenvoudigen, de rechtszekerheid te verbeteren en ervoor te zorgen dat bij de uitvoering van het kader het bereiken van een mijlpaal of streefdoel voor een outputindicator kan worden beoordeeld aan de hand van de gegevens die de vooruitgang bij de uitvoering zo goed mogelijk weergeven, moet artikel 5, lid 3, van Uitvoeringsverordening (EU) nr. 215/2014 worden gewijzigd om de eisen voor alle ESI-fondsen gelijk te trekken. (4) Na de verhoging van de middelen voor het jongerenwerkgelegenheidsinitiatief en de verlenging ervan tot aan het einde van de programmeringsperiode moet artikel 7, lid 4, van Uitvoeringsverordening (EU) nr. 215/2014 worden gewijzigd om te bepalen hoe de verwezenlijking van de streefdoelen moet worden beoordeeld. (5) Om ervoor te zorgen dat de voorgenomen maatregelen meteen kunnen worden toegepast, moet deze verordening in werking treden op de dag na die van de bekendmaking ervan in het Publicatieblad van de Europese Unie . (6) De in deze verordening vervatte maatregelen zijn in overeenstemming met het advies van het Coördinatiecomité voor de Europese structuur- en investeringsfondsen. (7) Uitvoeringsverordening (EU) nr. 215/2014 moet bijgevolg dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Uitvoeringsverordening (EU) nr. 215/2014 wordt als volgt gewijzigd: 1) Artikel 5, lid 3, wordt vervangen door: „3.   De mijlpaal en het streefdoel voor een outputindicator hebben betrekking op de waarden die door de concrete acties worden bereikt, waarbij alle maatregelen die tot de output leiden, volledig zijn uitgevoerd, maar waarvoor niet noodzakelijk alle desbetreffende betalingen zijn verricht, of op de waarden die worden bereikt door de concrete acties waarmee een begin is gemaakt, maar waarvan sommige, tot de output leidende maatregelen nog niet zijn afgerond, of op beide.”. 2) Artikel 7, lid 4, wordt vervangen door: „4.   Als de middelen voor het YEI worden geprogrammeerd als onderdeel van een prioritaire as overeenkomstig artikel 18, onder c), van Verordening (EU) nr. 1304/2013, wordt voor het YEI een afzonderlijk prestatiekader vastgesteld en wordt het bereiken van de voor het YEI vastgestelde mijlpalen en streefdoelen afzonderlijk van het andere deel van de prioritaire as beoordeeld.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 februari 2018. Voor de Commissie De voorzitter Jean-Claude JUNCKER ( 1 ) PB L 347 van 20.12.2013, blz. 320 . ( 2 ) Uitvoeringsverordening (EU) nr. 215/2014 van de Commissie van 7 maart 2014 tot vaststelling van uitvoeringsbepalingen van Verordening (EU) nr. 1303/2013 van het Europees Parlement en de Raad houdende gemeenschappelijke bepalingen inzake het Europees Fonds voor regionale ontwikkeling, het Europees Sociaal Fonds, het Cohesiefonds, het Europees Landbouwfonds voor plattelandsontwikkeling en het Europees Fonds voor maritieme zaken en visserij en algemene bepalingen inzake het Europees Fonds voor regionale ontwikkeling, het Europees Sociaal Fonds, het Cohesiefonds en het Europees Fonds voor maritieme zaken en visserij met betrekking tot methoden voor steun op het gebied van klimaatverandering, het vaststellen van mijlpalen en streefdoelen in het prestatiekader en de nomenclatuur van de categorieën steunverlening voor de Europese structuur- en investeringsfondsen ( PB L 69 van 8.3.2014, blz. 65 ).",
  "source": "EUR LEX"
}