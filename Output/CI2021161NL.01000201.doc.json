{
  "url": "http://www.w3.org/1999/xhtml\"><!--",
  "content": "CI2021161NL.01000201.xml 3.5.2021 NL Publicatieblad van de Europese Unie CI 161/2 BESLUIT VAN DE RAAD van 23 april 2021 tot vaststelling van het standpunt van de Raad betreffende het ontwerp van gewijzigde begroting nr. 2 van de Europese Unie voor het begrotingsjaar 2021 (2021/C 161 I/02) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 314, in samenhang met het Verdrag tot oprichting van de Europese Gemeenschap voor Atoomenergie, en met name artikel 106 bis, Gezien Verordening (EU, Euratom) 2018/1046 van het Europees Parlement en de Raad van 18 juli 2018 tot vaststelling van de financiële regels van toepassing op de algemene begroting van de Unie, tot wijziging van Verordeningen (EU) nr. 1296/2013, (EU) nr. 1301/2013, (EU) nr. 1303/2013, (EU) nr. 1304/2013, (EU) nr. 1309/2013, (EU) nr. 1316/2013, (EU) nr. 223/2014, (EU) nr. 283/2014 en Besluit nr. 541/2014/EU en tot intrekking van Verordening (EU, Euratom) nr. 966/2012 ( 1 ) , en met name artikel 44, Overwegende hetgeen volgt: — De begroting van de Unie voor het begrotingsjaar 2021 is definitief vastgesteld op 17 maart 2021 ( 2 ) . — De Commissie heeft op 24 maart 2021 een voorstel ingediend met het ontwerp van gewijzigde begroting nr. 2 bij de algemene begroting voor het begrotingsjaar 2021. — Gezien de ongekende crisis en de noodzaak snelle beleidsreacties op korte termijn te financieren, is het passend om - bij wijze van uitzondering - in te stemmen met het voorstel van de Commissie om in het kader van het instrument voor noodhulp speelruimte te creëren - voor een bedrag van 100 miljoen EUR - voor de potentiële budgettaire gevolgen van nieuwe behoeften naarmate de pandemie zich ontwikkelt. Deze manier van begroten mag geen precedent vormen en de Commissie mag de kredieten in verband met deze reserve uitsluitend gebruiken voor de bestrijding van de COVID-19-pandemie door middel van acties die in aanmerking komen op grond van Verordening (EU) 2020/521 van de Raad van 14 april 2020 tot activering van noodhulp uit hoofde van Verordening (EU) 2016/369, en tot wijziging van de bepalingen ervan, rekening houdend met de uitbraak van COVID-19 ( 3 ) . — Met het oog op de dringende beschikbaarstelling van voldoende kredieten in het kader van het instrument voor noodhulp (ESI) in 2021 en de EU-bijdrage aan het Europees Centrum voor ziektepreventie en -bestrijding (ECDC) als reactie op de COVID-19-pandemie, moet de Raad onverwijld zijn standpunt over het ontwerp van gewijzigde begroting nr. 2 bij de algemene begroting 2021 vaststellen. Daarom is het gerechtvaardigd om, overeenkomstig artikel 3, lid 3, van het reglement van orde van de Raad, de periode van acht weken voor het op de hoogte stellen van de nationale parlementen, zoals bedoeld in artikel 4 van Protocol nr. 1, in te korten. HEEFT HET VOLGENDE BESLUIT VASTGESTELD: Enig artikel Het standpunt van de Raad betreffende het ontwerp van gewijzigde begroting nr. 2 van de Europese Unie voor het begrotingsjaar 2021 is vastgesteld op 23 april 2021. De volledige tekst kan worden geraadpleegd op of gedownload van de website van de Raad: http://www.consilium.europa.eu Gedaan te Brussel, op 23 april 2021. Voor de Raad De voorzitter A.P. ZACARIAS ( 1 ) PB L 193 van 30.7.2018, blz. 1 . ( 2 ) PB L 93 van 17.3.2021, blz. 1 . ( 3 ) PB L 117 van 15.4.2020, blz. 3 .",
  "source": "EUR LEX"
}