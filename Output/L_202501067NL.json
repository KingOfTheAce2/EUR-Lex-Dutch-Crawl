{
  "url": "http://www.w3.org/1999/xhtml\">",
  "content": "L_202501067NL.000101.fmx.xml Publicatieblad van de Europese Unie NL L-serie 2025/1067 2.6.2025 UITVOERINGSBESLUIT (EU) 2025/1067 VAN DE COMMISSIE van 28 mei 2025 tot beëindiging van het antidumpingonderzoek betreffende de invoer van bepaalde naadloze buizen en pijpen, van ijzer of van staal, van oorsprong uit de Volksrepubliek China DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie (“de basisverordening”) ( 1 ) , en met name artikel 9, lid 1, Overwegende hetgeen volgt: 1.   PROCEDURE (1) De Europese Commissie (“de Commissie”) heeft een klacht ontvangen op grond van artikel 5 van Verordening (EU) 2016/1036 (“de basisverordening”), volgens welke de bedrijfstak van de Unie schade lijdt door de invoer met dumping van bepaalde naadloze buizen en pijpen, van oorsprong uit de Volksrepubliek China. (2) De klacht is op 2 april 2024 ingediend door de European Steel Tube Association (“ESTA”) (“de klager”). De klacht werd ingediend namens de bedrijfstak van de Unie van bepaalde naadloze buizen en pijpen, in de zin van artikel 5, lid 4, van de basisverordening. (3) De Commissie heeft op 17 mei 2024 een onderzoek op grond van artikel 5 van de basisverordening geopend ( 2 ) . 2.   INTREKKING VAN DE KLACHT (4) Bij brief van 27 februari 2025 heeft de klager zijn klacht ingetrokken. (5) Overeenkomstig artikel 9, lid 1, van de basisverordening kan de procedure worden beëindigd, tenzij die beëindiging niet het belang van de Unie dient. Bij het onderzoek is niet gebleken dat de beëindiging van de procedure in strijd met het belang van de Unie zou zijn. 3.   CONCLUSIE EN MEDEDELING VAN FEITEN EN OVERWEGINGEN (6) De Commissie was derhalve van oordeel dat de procedure moet worden beëindigd. (7) De belanghebbenden zijn hiervan op de hoogte gebracht en in de gelegenheid gesteld opmerkingen te maken. (8) Er werden geen opmerkingen ontvangen. (9) Dit besluit is in overeenstemming met het advies van het bij artikel 15, lid 1, van de basisverordening ingestelde comité, HEEFT HET VOLGENDE BESLUIT VASTGESTELD: Artikel 1 Het antidumpingonderzoek betreffende de invoer van bepaalde naadloze buizen en pijpen, van ijzer of van staal, met inbegrip van precisiebuizen, met rond profiel, met een uitwendige diameter van niet meer dan 406,4 mm en een koolstofequivalente waarde (carbon equivalent value — CEV) van niet meer dan 0,86 volgens de formule en chemische analyse van het Internationaal Instituut voor Lastechniek, van oorsprong uit de Volksrepubliek China en momenteel ingedeeld onder de GN-codes ex 7304 19 10 , ex 7304 19 30 , ex 7304 23 00 , ex 7304 29 10 , ex 7304 29 30 , ex 7304 31 20 , ex 7304 31 80 , ex 7304 39 50 , ex 7304 39 82 , ex 7304 39 83 , ex 7304 51 89 , ex 7304 59 82  en ex 7304 59 83  (Taric-codes: 7304 19 10 20, 7304 19 30 20, 7304 23 00 20, 7304 29 10 20, 7304 29 30 20, 7304 31 20 30, 7304 31 80 30, 7304 39 50 30, 7304 39 82 30, 7304 39 83 20, 7304 51 89 30, 7304 59 82 30 en 7304 59 83 20), wordt hierbij beëindigd. Artikel 2 De douaneautoriteiten wordt opgedragen de bij artikel 2, lid 1, van Uitvoeringsverordening (EU) 2024/2720 van de Commissie ( 3 ) ingestelde registratie van de invoer te beëindigen. Artikel 3 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 28 mei 2025. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 , ELI: http://data.europa.eu/eli/reg/2016/1036/oj . ( 2 ) Bericht van inleiding van een antidumpingprocedure betreffende de invoer van bepaalde naadloze buizen en pijpen, van ijzer of van staal, van oorsprong uit de Volksrepubliek China ( PB C, C/2024/3225, 17.5.2024, http://data.europa.eu/eli/C/2024/3225/oj ). ( 3 ) Uitvoeringsverordening (EU) 2024/2720 van de Commissie van 24 oktober 2024 tot onderwerping van de invoer van bepaalde naadloze buizen en pijpen, van ijzer of van staal, van oorsprong uit de Volksrepubliek China aan registratie ( PB L, 2024/2720, 25.10.2024, ELI: http://data.europa.eu/eli/reg_impl/2024/2720/oj ). ELI: http://data.europa.eu/eli/dec_impl/2025/1067/oj ISSN 1977-0758 (electronic edition)",
  "source": "EUR LEX"
}