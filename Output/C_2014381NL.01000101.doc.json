{
  "url": "http://www.w3.org/1999/xhtml\">",
  "content": "C_2014381NL.01000101.xml 28.10.2014 NL Publicatieblad van de Europese Unie C 381/1 ADVIES VAN DE COMMISSIE van 24 oktober 2014 betreffende het plan voor de lozing van radioactieve afvalstoffen uit de DIADEM-installatie te Marcoule in Frankrijk (Slechts de tekst in de Franse taal is authentiek) 2014/C 381/01 De hieronder gegeven evaluatie is uitgevoerd overeenkomstig de bepalingen van het Euratom-Verdrag, onverminderd de eventuele aanvullende beoordelingen op grond van het Verdrag betreffende de werking van de Europese Unie en de verplichtingen die daaruit en uit het afgeleide recht voortvloeien ( 1 ) . Op 5 juni 2014 heeft de Commissie overeenkomstig artikel 37 van het Euratom-Verdrag van de Franse regering de algemene gegevens ontvangen van het plan voor de lozing van radioactieve afvalstoffen, afkomstig van de DIADEM-installatie. Op basis van deze gegevens en de aanvullende informatie, die op 19 juni 2014 door de Commissie is aangevraagd en op 16 juli 2014 door de Franse autoriteiten is verstrekt, brengt de Commissie, na raadpleging van de groep van deskundigen, het volgende advies uit: 1. De afstand tussen de installatie en de meest nabije grens met een andere lidstaat, namelijk Italië, bedraagt 170 km. 2. Tijdens normale bedrijfsomstandigheden veroorzaakt de geplande lozing van vloeibare en gasvormige effluenten voor inwoners van andere lidstaten geen voor de volksgezondheid significante blootstelling aan straling. 3. Vaste radioactieve afvalstoffen worden tijdelijk op de locatie opgeslagen alvorens te worden overgebracht naar een behandelings- of opslagfaciliteit binnen Frankrijk waarvoor een vergunning is verleend. 4. In het geval van een niet-geplande lozing van radioactieve effluenten ten gevolge van een ongeval van het type en de omvang als bedoeld in de algemene gegevens, resulteren de in een andere lidstaat ontvangen stralingsdoses naar verwachting niet in schadelijke effecten voor de volksgezondheid. Concluderend is de Commissie van mening dat de uitvoering van het plan voor de verwijdering van radioactieve afvalstoffen, in welke vorm ook, uit de DIADEM-installatie te Marcoule in Frankrijk zowel in normale bedrijfsomstandigheden als bij een ongeval van het type en de omvang als bedoeld in de algemene gegevens, niet het risico doet ontstaan van voor de volksgezondheid significante radioactieve besmetting van het water, de bodem of het luchtruim van een andere lidstaat. Gedaan te Brussel, 24 oktober 2014. Voor de Commissie Günther OETTINGER Vicevoorzitter ( 1 ) Krachtens het Verdrag betreffende de werking van de Europese Unie bijvoorbeeld moeten de milieuaspecten verder worden geanalyseerd. De Commissie wil in dat verband graag de aandacht vestigen op het bepaalde in Richtlijn 2011/92/EU betreffende de milieueffectbeoordeling van bepaalde openbare en particuliere projecten, Richtlijn 2001/42/EG betreffende de beoordeling van de gevolgen voor het milieu van bepaalde plannen en programma’s, Richtlijn 92/43/EEG inzake de instandhouding van de natuurlijke habitats en de wilde flora en fauna en Richtlijn 2000/60/EG tot vaststelling van een kader voor communautaire maatregelen betreffende het waterbeleid.",
  "source": "EUR LEX"
}