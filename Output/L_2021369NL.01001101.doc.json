{
  "url": "http://www.w3.org/1999/xhtml\">",
  "content": "L_2021369NL.01001101.xml 19.10.2021 NL Publicatieblad van de Europese Unie L 369/11 BESLUIT (GBVB) 2021/1823 VAN DE RAAD van 18 oktober 2021 tot wijziging van Besluit 2013/798/GBVB betreffende beperkende maatregelen ten aanzien van de Centraal-Afrikaanse Republiek DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 23 december 2013 Besluit 2013/798/GBVB ( 1 ) betreffende beperkende maatregelen ten aanzien van de Centraal-Afrikaanse Republiek vastgesteld. (2) Op 29 juli 2021 heeft de Veiligheidsraad van de Verenigde Naties Resolutie 2588 (2021) vastgesteld, waarbij de uitzonderingen op het wapenembargo zijn uitgebreid en waarbij het toepassingsgebied van de beperkende maatregelen is verruimd. (3) Om uitvoering te geven aan bepaalde maatregelen is verder optreden van de Unie vereist. (4) Besluit 2013/798/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit 2013/798/GBVB wordt als volgt gewijzigd: 1) In artikel 2, lid 1, wordt punt g) vervangen door: “g) het verkopen, leveren, overdragen of uitvoeren van wapens met een kaliber van 14,5 mm of minder en specifiek voor die wapens ontworpen munitie en componenten en van militaire voertuigen zonder wapens en militaire voertuigen met daarop gemonteerde wapens met een kaliber van 14,5 mm of minder, alsmede reserve-onderdelen daarvan, van raketgestuwde granaten en specifiek voor die wapens ontworpen munitie, en van mortieren met een kaliber van 60 mm en 82 mm en specifiek voor die wapens ontworpen munitie, en het bieden van daaraan gerelateerde steun, aan de veiligheidstroepen van de CAR, met inbegrip van de civiele rechtshandhavingsinstanties van de staat, wanneer dergelijke wapens, munitie, componenten en voertuigen uitsluitend bedoeld zijn ter ondersteuning van of voor gebruik in het kader van de hervorming van de beveiligingssector in de CAR, na kennisgeving aan het comité;”. 2) In artikel 2 bis, lid 1, wordt het volgende punt toegevoegd: “k) betrokken zijn bij de planning, aansturing, sponsoring of uitvoering van handelingen in de CAR die een schending vormen van het internationale humanitaire recht, waaronder aanvallen op medisch personeel of humanitaire hulpverleners,”. 3) In artikel 2 ter, lid 1, wordt het volgende punt toegevoegd: “k) betrokken zijn bij de planning, aansturing, sponsoring of uitvoering van handelingen in de CAR die een schending vormen van het internationale humanitaire recht, waaronder aanvallen op medisch personeel of humanitaire hulpverleners,”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie. Gedaan te Luxemburg, 18 oktober 2021. Voor de Raad De voorzitter J. BORRELL FONTELLES ( 1 ) Besluit 2013/798/GBVB van de Raad van 23 december 2013 betreffende beperkende maatregelen ten aanzien van de Centraal-Afrikaanse Republiek ( PB L 352 van 24.12.2013, blz. 51 ).",
  "source": "EUR LEX"
}