{
  "url": "http://www.w3.org/1999/xhtml\"><!--",
  "content": "L_2020094NL.01000301.xml 27.3.2020 NL Publicatieblad van de Europese Unie L 94/3 GEDELEGEERDE VERORDENING (EU) 2020/446 VAN DE COMMISSIE van 15 oktober 2019 tot wijziging van bijlage II bij Verordening (EU) nr. 515/2014 van het Europees Parlement en de Raad tot vaststelling, als onderdeel van het Fonds voor interne veiligheid, van het instrument voor financiële steun voor de buitengrenzen en visa DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 515/2014 van het Europees Parlement en de Raad van 16 april 2014 tot vaststelling, als onderdeel van het Fonds voor interne veiligheid, van het instrument voor financiële steun voor de buitengrenzen en visa en tot intrekking van Beschikking nr. 574/2007/EG ( 1 ) , en met name artikel 7, lid 2, Overwegende hetgeen volgt: (1) In het kader van de in artikel 15 van Verordening (EU) nr. 514/2014 van het Europees Parlement en de Raad ( 2 ) bedoelde tussentijdse evaluatie werden aanvullende financieringsbehoeften van de lidstaten vastgesteld op het gebied van grensbeheer. (2) Bij de tussentijdse evaluatie is gebleken dat voor grenstoezicht adequate financiële ondersteuning nodig is, met name in de hotspotgebieden als omschreven in artikel 2, punt 10, van Verordening (EU) 2016/1624 van het Europees Parlement en de Raad ( 3 ) , en in andere grensgebieden die worden geconfronteerd met een soortgelijke feitelijke of mogelijke grote en buitensporige migratiedruk. (3) Bijlage II bij Verordening (EU) nr. 515/2014 bevat een lijst van twee specifieke acties waarvoor lidstaten aanvullende financiering kunnen ontvangen. (4) De financiering van acties ter versterking van de capaciteiten op het gebied van grenstoezicht en ter uitvoering van de hotspotaanpak of een vergelijkbare aanpak kan niet naar behoren plaatsvinden via de huidige lijst van specifieke acties. Een aanpassing van deze lijst is bijgevolg het beste middel om te voorzien in de behoeften die in het kader van de doelstellingen van het Fonds voor interne veiligheid — Grenzen en visa zijn vastgesteld. (5) De nieuwe specifieke actie die aan bijlage II bij Verordening (EU) nr. 515/2014 wordt toegevoegd, zal bijdragen tot een doeltreffend niveau van toezicht op de buitengrenzen van de Unie. Zij is in overeenstemming met de in artikel 3, lid 2, onder b), van die verordening beschreven specifieke doelstelling, namelijk het ondersteunen van een geïntegreerd grensbeheer, waarbij de toegang tot internationale bescherming voor personen die deze nodig hebben, wordt bevorderd. (6) De toevoeging van een nieuwe specifieke actie die de recente beleidsontwikkelingen en financieringsbehoeften van de lidstaten weerspiegelt, zal een aanzienlijke meerwaarde creëren door bij te dragen aan de verlichting van de druk op de landen die het meest door de migratie- en asielstromen worden getroffen, en daarmee op de Unie als geheel. (7) Om een spoedige toepassing van deze specifieke actie mogelijk te maken en om rekening te houden met de voormelde dringende financieringsbehoeften, zou de verordening in werking moeten treden op de dag na die van de bekendmaking ervan in het Publicatieblad van de Europese Unie . (8) Verordening (EU) nr. 515/2014 dient derhalve dienovereenkomstig te worden gewijzigd, HEEFT DE VOLGENDE VERORDENING VASTGESTELD: Artikel 1 In bijlage II bij Verordening (EU) nr. 515/2014 wordt het volgende punt 3 toegevoegd: “3. Activiteiten op het gebied van grenstoezicht, zoals grenscontroles en grensbewakingsmaatregelen in gebieden die feitelijk of mogelijk worden geconfronteerd met een grote of buitensporige migratiedruk, of beide, met inbegrip van activiteiten die verband houden met de oprichting, ontwikkeling en inwerkingstelling van hotspotgebieden, als omschreven in artikel 2, punt 10, van Verordening (EU) 2016/1624 van het Europees Parlement en de Raad ( *1 ) , alsmede, indien nodig, ondersteuning van activiteiten op het gebied van grensbeheer in derde landen. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in de lidstaten overeenkomstig de Verdragen. Gedaan te Brussel, 15 oktober 2019. Voor de Commissie De voorzitter Jean-Claude JUNCKER ( 1 ) PB L 150 van 20.5.2014, blz. 143 . ( 2 ) Verordening (EU) nr. 514/2014 van het Europees Parlement en de Raad van 16 april 2014 tot vaststelling van de algemene bepalingen inzake het Fonds voor asiel, migratie en integratie en inzake het instrument voor financiële steun voor politiële samenwerking, voorkoming en bestrijding van criminaliteit, en crisisbeheersing ( PB L 150 van 20.5.2014, blz. 112 ). ( 3 ) Verordening (EU) 2016/1624 van het Europees Parlement en de Raad van 14 september 2016 betreffende de Europese grens- en kustwacht, tot wijziging van Verordening (EU) 2016/399 van het Europees Parlement en de Raad en tot intrekking van Verordening (EG) nr. 863/2007 van het Europees Parlement en de Raad, Verordening (EG) nr. 2007/2004 van de Raad en Besluit 2005/267/EG van de Raad ( PB L 251 van 16.9.2016, blz. 1 ).",
  "source": "EUR LEX"
}