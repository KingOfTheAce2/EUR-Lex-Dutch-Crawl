{
  "url": "http://www.w3.org/1999/xhtml\"><!--",
  "content": "L_2023034NL.01000101.xml 6.2.2023 NL Publicatieblad van de Europese Unie L 34/1 VERORDENING (EU) 2023/246 VAN DE RAAD van 30 januari 2023 tot wijziging van Verordening (EU) nr. 389/2012 wat betreft de uitwisseling van inlichtingen in de elektronische registers die betrekking hebben op marktdeelnemers die accijnsgoederen tussen lidstaten overbrengen voor commerciële doeleinden DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 113, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien het advies van het Europees Parlement ( 1 ) , Gezien het advies van het Europees Economisch en Sociaal Comité ( 2 ) , Handelend volgens een bijzondere wetgevingsprocedure, Overwegende hetgeen volgt: (1) Overeenkomstig artikel 36 van Richtlijn (EU) 2020/262 van de Raad ( 3 ) geschiedt de overbrenging van accijnsgoederen die op het grondgebied van één lidstaat tot verbruik zijn uitgeslagen en naar het grondgebied van een andere lidstaat worden overgebracht om daar voor commerciële doeleinden te worden geleverd, onder dekking van een elektronisch vereenvoudigd administratief document. Met die richtlijn wordt het gebruik van het geautomatiseerde systeem voor het toezicht op de overbrenging van accijnsgoederen onder een accijnsschorsingsregeling vastgesteld in Besluit (EU) 2020/263 van het Europees Parlement en de Raad ( 4 ) , uitgebreid tot het toezicht op accijnsgoederen die op het grondgebied van één lidstaat tot verbruik zijn uitgeslagen en naar het grondgebied van een andere lidstaat worden vervoerd om daar voor commerciële doeleinden te worden geleverd. Deze uitbreiding van het gebruik van het geautomatiseerde systeem is van toepassing met ingang van 13 februari 2023. (2) Om rekening te houden met die uitbreiding van het gebruik van het geautomatiseerde systeem, moet het toepassingsgebied van artikel 15, lid 1, punt d), artikel 19, lid 4, eerste alinea, en artikel 20, lid 1, van Verordening (EU) nr. 389/2012 van de Raad ( 5 ) worden verruimd tot alle accijnsgoederen in kwestie, ongeacht of er al dan niet een accijnsschorsingsregeling heeft plaatsgevonden. (3) Krachtens artikel 19, lid 2, punt c), van Verordening (EU) nr. 389/2012 moeten de lidstaten in de elektronische registers de categorie accijnsgoed (CAT) en/of de code accijnsgoed (EPC) bijhouden van de producten waarop de vergunning betrekking heeft als bedoeld in bijlage II, codelijst 11, van Verordening (EG) nr. 684/2009 van de Commissie ( 6 ) . Met ingang van 13 februari 2023 zal Verordening (EG) nr. 684/2009 echter worden vervangen door Gedelegeerde Verordening (EU) 2022/1636 van de Commissie ( 7 ) . Die vervanging moet derhalve worden weergegeven in artikel 19, lid 2, punt c), van Verordening (EU) nr. 389/2012. (4) Aangezien het doel van deze verordening, namelijk het regelen van de uitwisseling van de inlichtingen die elke lidstaat in zijn elektronische register bijhoudt over marktdeelnemers die goederen vervoeren die op het grondgebied van één lidstaat tot verbruik zijn uitgeslagen en vervolgens naar het grondgebied van een andere lidstaat worden overgebracht om daar voor commerciële doeleinden te worden geleverd, door de omvang van de maatregel (namelijk het waarborgen van de geharmoniseerde werking van het geautomatiseerde systeem in alle lidstaten) onvoldoende door de lidstaten zelf en beter op Unieniveau kan worden verwezenlijkt, kan de Unie, overeenkomstig het in artikel 5 van het Verdrag betreffende de Europese Unie neergelegde subsidiariteitsbeginsel, maatregelen nemen. Overeenkomstig het in hetzelfde artikel neergelegde evenredigheidsbeginsel gaat deze verordening niet verder dan nodig is om deze doelstelling te verwezenlijken. (5) Deze verordening eerbiedigt de grondrechten en neemt de beginselen in acht die in het Handvest van de grondrechten van de Europese Unie zijn erkend, met name het recht op bescherming van persoonsgegevens. De verwerking van dergelijke gegevens in het kader van deze verordening gaat niet verder dan nodig en evenredig is voor de bescherming van de legitieme budgettaire belangen van de lidstaten. (6) De Europese Toezichthouder voor gegevensbescherming is geraadpleegd overeenkomstig artikel 42, lid 1, van Verordening (EU) 2018/1725 van het Europees Parlement en de Raad ( 8 ) . (7) Om de datum van toepassing van deze verordening af te stemmen op de datum van toepassing van hoofdstuk V, afdeling 2, van Richtlijn (EU) 2020/262 en om de lidstaten voldoende tijd te geven om zich voor te bereiden op de uit deze verordening voortvloeiende wijzigingen, moet zij met ingang van 13 februari 2023 van toepassing zijn. (8) Verordening (EU) nr. 389/2012 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Wijzigingen van Verordening (EU) nr. 389/2012 Verordening (EU) nr. 389/2012 wordt als volgt gewijzigd: 1) In lid 1 van artikel 15 wordt punt d) vervangen door: “d) wanneer accijnsgoederen geheel zijn vernietigd of onherstelbaar verloren zijn;”. 2) Artikel 19 wordt als volgt gewijzigd: a) in lid 2 wordt punt c) vervangen door: “c) de categorie accijnsgoed (CAT) en/of de code accijnsgoed (EPC) van de producten waarop de vergunning betrekking heeft als bedoeld in bijlage II, codelijst 10, van Gedelegeerde Verordening (EU) 2022/1636 van de Commissie ( *1 ) ; ( *1 ) Gedelegeerde Verordening (EU) 2022/1636 van de Commissie van 5 juli 2022 tot aanvulling van Richtlijn (EU) 2020/262 van de Raad door vaststelling van de structuur en de inhoud van de in het kader van de overbrenging van accijnsgoederen uitgewisselde documenten en vaststelling van een drempelwaarde voor verliezen vanwege de aard van de goederen ( PB L 247 van 23.9.2022, blz. 2 ).”;\" b) in lid 4 wordt de eerste alinea vervangen door: “De in lid 2 bedoelde gegevens in de respectieve nationale registers worden automatisch uitgewisseld via een centraal register, indien zij betrekking hebben op marktdeelnemers die betrokken zijn bij overbrengingen van accijnsgoederen als bedoeld in hoofdstuk IV en hoofdstuk V, afdeling 2, van Richtlijn (EU) 2020/262 van de Raad ( *2 ) . ( *2 ) Richtlijn (EU) 2020/262 van de Raad van 19 december 2019 houdende een algemene regeling inzake accijns ( PB L 58 van 27.2.2020, blz. 4 ).”.\" 3) In lid 1 van artikel 20 wordt de eerste zin vervangen door: “De Commissie draagt er zorg voor dat personen die betrokken zijn bij overbrenging van accijnsgoederen als bedoeld in hoofdstuk IV en hoofdstuk V, afdeling 2, van Richtlijn (EU) 2020/262, langs elektronische weg een bevestiging kunnen krijgen van de geldigheid van accijnsnummers die in het in artikel 19, lid 4, bedoelde centrale register van deze verordening zijn opgenomen.”. Artikel 2 Inwerkingtreding Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing met ingang van 13 februari 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 januari 2023. Voor de Raad De voorzitter P. KULLGREN ( 1 ) Advies van 13 december 2022 (nog niet bekendgemaakt in het Publicatieblad). ( 2 ) Advies van 14 december 2022 (nog niet bekendgemaakt in het Publicatieblad). ( 3 ) Richtlijn (EU) 2020/262 van de Raad van 19 december 2019 houdende een algemene regeling inzake accijns ( PB L 58 van 27.2.2020, blz. 4 ). ( 4 ) Besluit (EU) 2020/263 van het Europees Parlement en de Raad van 15 januari 2020 betreffende geautomatiseerde verwerking van gegevens inzake de overbrenging van en de controle op accijnsgoederen ( PB L 58 van 27.2.2020, blz. 43 ). ( 5 ) Verordening (EU) nr. 389/2012 van de Raad van 2 mei 2012 betreffende administratieve samenwerking op het gebied van de accijnzen en houdende intrekking van Verordening (EG) nr. 2073/2004 ( PB L 121 van 8.5.2012, blz. 1 ). ( 6 ) Verordening (EG) nr. 684/2009 van de Commissie van 24 juli 2009 tot uitvoering van Richtlijn 2008/118/EG van de Raad wat betreft de geautomatiseerde procedures voor de overbrenging van accijnsgoederen onder schorsing van accijns ( PB L 197 van 29.7.2009, blz. 24 ). ( 7 ) Gedelegeerde Verordening (EU) 2022/1636 van de Commissie van 5 juli 2022 tot aanvulling van Richtlijn (EU) 2020/262 van de Raad door vaststelling van de structuur en de inhoud van de in het kader van de overbrenging van accijnsgoederen uitgewisselde documenten en vaststelling van een drempelwaarde voor verliezen vanwege de aard van de goederen ( PB L 247 van 23.9.2022, blz. 2 ). ( 8 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ).",
  "source": "EUR LEX"
}