{
  "url": "http://www.w3.org/1999/xhtml\"><!--",
  "content": "L_2019088NL.01002501.xml 29.3.2019 NL Publicatieblad van de Europese Unie L 88/25 UITVOERINGSVERORDENING (EU) 2019/532 VAN DE COMMISSIE van 28 maart 2019 tot wijziging van Uitvoeringsverordening (EU) 2015/2378 met betrekking tot de standaardformulieren, met inbegrip van taalregelingen, voor de verplichte automatische uitwisseling van inlichtingen over meldingsplichtige grensoverschrijdende constructies DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2011/16/EU van de Raad van 15 februari 2011 betreffende de administratieve samenwerking op het gebied van de belastingen en tot intrekking van Richtlijn 77/799/EEG ( 1 ) , en met name artikel 20, lid 5, Overwegende hetgeen volgt: (1) Richtlijn 2011/16/EU, zoals gewijzigd bij Richtlijn (EU) 2018/822 van de Raad ( 2 ) , voorziet in verplichte automatische uitwisseling van inlichtingen over meldingsplichtige grensoverschrijdende constructies. Voor deze uitwisseling moet een standaardformulier, met inbegrip van een talenregeling, worden gebruikt. (2) Uitvoeringsverordening (EU) 2015/2378 van de Commissie ( 3 ) moet derhalve worden gewijzigd om te voorzien in een dergelijk standaardformulier. (3) Artikel 20, lid 5, tweede alinea, van Richtlijn 2011/16/EU bepaalt dat deze standaardformulieren niet meer rubrieken bevatten waarover gegevens worden uitgewisseld dan die welke in artikel 8 bis ter, lid 14, van Richtlijn 2011/16/EU worden opgesomd, evenals andere daaraan gerelateerde velden die noodzakelijk zijn voor het verwezenlijken van de doelstellingen van artikel 8 bis ter van deze richtlijn. Om te garanderen dat de verplichte automatische uitwisseling van inlichtingen over meldingsplichtige grensoverschrijdende constructies doeltreffend is, in het bijzonder wanneer meer dan één intermediair of betrokken belastingplichtige verplicht is inlichtingen te verstrekken, is het essentieel om te voorzien in een extra veld met een referentienummer van de meldingsplichtige grensoverschrijdende constructie. Indien meer dan één intermediair of betrokken belastingplichtige verplicht is inlichtingen te verstrekken, moet één enkel referentienummer voorkomen op alle uitwisselingen over dezelfde constructie zodat deze uitwisselingen gekoppeld kunnen worden aan één enkele constructie in het centrale gegevensbestand. (4) Ter wille van de samenhang en de rechtszekerheid moet de datum van toepassing van deze verordening worden afgestemd op de in artikel 2, lid 1, tweede alinea, van Richtlijn (EU) 2018/822 vastgestelde datum van toepassing. (5) De in deze verordening vervatte maatregelen zijn in overeenstemming met het advies van het Comité inzake administratieve samenwerking op belastinggebied, HEEFT DE VOLGENDE VERORDENING VASTGESTELD: Artikel 1 Uitvoeringsverordening (EU) 2015/2378 wordt als volgt gewijzigd: 1) het volgende artikel 2 sexies wordt ingevoegd: „Artikel 2 sexies Standaardformulieren, met inbegrip van taalregelingen, voor de verplichte automatische uitwisseling van inlichtingen over meldingsplichtige grensoverschrijdende constructies 1.   Wat de te gebruiken formulieren betreft, wordt met „rubriek” en „veld” de plaats op een formulier bedoeld waar overeenkomstig Richtlijn 2011/16/EU uit te wisselen inlichtingen kunnen worden vermeld. 2.   Het formulier dat overeenkomstig artikel 8 bis ter van Richtlijn 2011/16/EU voor de verplichte automatische uitwisseling van inlichtingen over meldingsplichtige grensoverschrijdende constructies moet worden gebruikt, dient in overeenstemming te zijn met bijlage XIII bij deze verordening. 3.   De in artikel 20, lid 5, derde alinea, van Richtlijn 2011/16/EU bedoelde essentiële punten zijn de in artikel 8 bis ter, lid 14, onder b), c) en e), van deze richtlijn vermelde punten en voor deze essentiële punten zijn de taalregelingen dezelfde als die welke zijn vastgesteld in artikel 2 bis, lid 3, van deze verordening.”; 2) De bijlage bij deze verordening wordt toegevoegd als bijlage XIII. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 juli 2020. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 maart 2019. Voor de Commissie De voorzitter Jean-Claude JUNCKER ( 1 ) PB L 64 van 11.3.2011, blz. 1 . ( 2 ) Richtlijn (EU) 2018/822 van de Raad van 25 mei 2018 tot wijziging van Richtlijn 2011/16/EU wat betreft verplichte automatische uitwisseling van inlichtingen op belastinggebied met betrekking tot meldingsplichtige grensoverschrijdende constructies ( PB L 139 van 5.6.2018, blz. 1 ). ( 3 ) Uitvoeringsverordening (EU) 2015/2378 van de Commissie van 15 december 2015 tot vaststelling van nadere uitvoeringsvoorschriften voor enkele bepalingen van Richtlijn 2011/16/EU van de Raad betreffende de administratieve samenwerking op het gebied van de belastingen en tot intrekking van Uitvoeringsverordening (EU) nr. 1156/2012 ( PB L 332 van 18.12.2015, blz. 19 ). BIJLAGE „BIJLAGE XIII Formulier als bedoeld in artikel 2 sexies Het formulier dat overeenkomstig artikel 8 bis ter van Richtlijn 2011/16/EU voor de verplichte automatische uitwisseling van inlichtingen over meldingsplichtige grensoverschrijdende constructies moet worden gebruikt, bevat, naast de in artikel 8 bis ter, lid 14, van die richtlijn vermelde rubrieken, het volgende veld: a) Referentienummer van de meldingsplichtige grensoverschrijdende constructie(s). ”",
  "source": "EUR LEX"
}