{
  "url": "http://www.w3.org/1999/xhtml\"><!--",
  "content": "L_2017121NL.01004501.xml 12.5.2017 NL Publicatieblad van de Europese Unie L 121/45 UITVOERINGSBESLUIT (EU) 2017/810 VAN DE COMMISSIE van 10 mei 2017 betreffende een afwijking door Frankrijk op de wederzijdse erkenning van de toelating van een biocide dat boorzuur bevat, overeenkomstig artikel 37 van Verordening (EU) nr. 528/2012 van het Europees Parlement en de Raad (Kennisgeving geschied onder nummer C(2017) 2935) (Slechts de tekst in de Franse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 37, lid 2, onder b), Overwegende hetgeen volgt: (1) Het bedrijf Rütgers Organics GmbH („de aanvrager”) heeft bij Frankrijk een volledig aanvraag ingediend voor de wederzijdse erkenning van een door Duitsland verleende toelating van een houtconserveringsmiddel dat de werkzame stof boorzuur bevat („het product”). Duitsland heeft het product toegelaten voor de preventieve behandeling tegen houtzwammen en insecten, waaronder verschillende soorten termieten, door professionele gebruikers. (2) Boorzuur is overeenkomstig Verordening (EG) nr. 1272/2008 van het Europees Parlement en de Raad ( 2 ) ingedeeld als voor de voortplanting giftige stof van categorie 1B, en voldoet derhalve aan het in artikel 5, lid 1, onder c), van Verordening (EU) nr. 528/2012 vermelde uitsluitingscriterium. Overeenkomstig artikel 5, lid 2, derde alinea, van die verordening moet het gebruik van een biocide die boorzuur bevat, worden beperkt tot de lidstaten waar aan ten minste één van de voorwaarden van dat lid is voldaan. (3) Frankrijk heeft geoordeeld dat aan geen van de voorwaarden van artikel 5, lid 2, van Verordening (EU) nr. 528/2012 werd voldaan, en ingevolge artikel 37, lid 2, van die verordening zijn voorstel om de toelating in Frankrijk te weigeren aan de aanvrager doen toekomen. De redenen voor deze weigering zijn gelegen in de bescherming van de gezondheid en het leven van mensen, met name kwetsbare groepen, zoals bedoeld in artikel 37, lid 1, onder c), van die verordening. (4) De aanvrager was het niet eens met de voorgestelde weigering en vond dat die maatregel onvoldoende is gerechtvaardigd om de in artikel 37, lid 1, van Verordening (EU) nr. 528/2012 vermelde redenen. Frankrijk heeft de Commissie hiervan op 6 oktober 2016 in kennis gesteld overeenkomstig artikel 37, lid 2, tweede alinea, van die verordening. (5) Uit de door Frankrijk aangevoerde argumenten blijkt dat het risico dat verbonden is aan het gebruik van het product door professionele gebruikers, weliswaar aanvaardbaar is volgens de desbetreffende modellen voor blootstellingsbeoordeling, maar niet verwaarloosbaar, dat op de Franse markt andere houtconserveringsmiddelen voor het beoogde gebruik van het product beschikbaar zijn die werkzame stoffen bevatten die niet aan de in artikel 5, lid 1, van Verordening (EU) nr. 528/2012 vermelde uitsluitingscriteria voldoen, en dat het product tot dusver niet op de Franse markt beschikbaar was. Derhalve acht Frankrijk het product niet essentieel om een ernstig gevaar voor de gezondheid van mensen en dieren of voor het milieu het hoofd te bieden en de niet-goedkeuring van het product in Frankrijk zou voor de Franse samenleving geen onevenredig grote negatieve gevolgen hebben. (6) Er is aan geen van de voorwaarden van artikel 5, lid 2, van Verordening (EU) nr. 528/2012 voldaan. Het doel van die verordening is het vrije verkeer van biociden binnen de Unie te verbeteren en tegelijkertijd een hoog niveau van bescherming van zowel de gezondheid van mens en dier als het milieu, en in het bijzonder van kwetsbare groepen, te waarborgen. Professionele gebruikers staan gedurende langere tijd bloot aan hoge doses biociden en vallen onder de definitie van „kwetsbare groepen” in artikel 3, lid 1, onder ad), van Verordening (EU) nr. 528/2012. De Commissie is daarom van oordeel dat de voorgestelde afwijking op de wederzijdse erkenning voldoet aan de voorwaarde van artikel 37, lid 1, onder c), van die verordening. (7) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 1.   De door Frankrijk voorgestelde afwijking van de wederzijdse erkenning van het in lid 2 bedoelde product is gerechtvaardigd op grond van de bescherming van de gezondheid en het leven van mensen, met name kwetsbare groepen, zoals bedoeld in artikel 37, lid 1, onder c), van Verordening (EU) nr. 528/2012. 2.   Lid 1 is van toepassing op het product met het volgende in het biocidenregister vermelde nummer: BC-QC011565-51. Artikel 2 Dit besluit is gericht tot de Franse Republiek. Gedaan te Brussel, 10 mei 2017. Voor de Commissie Vytenis ANDRIUKAITIS Lid van de Commissie ( 1 ) PB L 167 van 27.6.2012, blz. 1 . ( 2 ) Verordening (EG) nr. 1272/2008 van het Europees Parlement en de Raad van 16 december 2008 betreffende de indeling, etikettering en verpakking van stoffen en mengsels, tot wijziging en intrekking van de Richtlijnen 67/548/EEG en 1999/45/EG en tot wijziging van Verordening (EG) nr. 1907/2006 ( PB L 353 van 31.12.2008, blz. 1 ).",
  "source": "EUR LEX"
}