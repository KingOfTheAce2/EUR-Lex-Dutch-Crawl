{
  "url": "http://www.w3.org/1999/xhtml\"><!--",
  "content": "L_202501283NL.000101.fmx.xml Publicatieblad van de Europese Unie NL L-serie 2025/1283 27.6.2025 BESLUIT (GBVB) 2025/1283 VAN DE RAAD van 26 juni 2025 tot wijziging van Gemeenschappelijk Optreden 2005/889/GBVB tot instelling van een missie van de Europese Unie voor bijstandverlening inzake grensbeheer aan de grensovergang bij Rafah (EU BAM Rafah) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 12 december 2005 heeft de Raad Gemeenschappelijk Optreden 2005/889/GBVB ( 1 ) tot instelling van een missie van de Europese Unie voor bijstandverlening inzake grensbeheer aan de grensovergang bij Rafah (EU BAM Rafah) vastgesteld. (2) Op 25 juni 2024 heeft de Raad Besluit (GBVB) 2024/1806 ( 2 ) vastgesteld, waarbij het mandaat van EU BAM Rafah werd verlengd tot en met 30 juni 2025. (3) In zijn conclusies van 20 maart 2025 heeft de Europese Raad verklaard dat de Europese Unie zich krachtig blijft inzetten voor een langdurige, duurzame vrede op basis van de tweestatenoplossing en klaar staat om bij te dragen aan alle inspanningen voor die oplossing, en alle partijen oproept zich te onthouden van acties die de levensvatbaarheid ervan ondermijnen. De Europese Raad heeft voorts verklaard dat de Unie daartoe met regionale en internationale partners zal blijven samenwerken en de Palestijnse Autoriteit en haar hervormingsagenda zal blijven steunen. (4) Op 30 april 2025 is het Politiek en Veiligheidscomité (PVC) is in het kader van de strategische evaluatie van EU BAM Rafah en de politiemissie van de Europese Unie voor de Palestijnse Gebieden (EUPOL COPPS) overeengekomen dat de mandaten van beide missies moeten worden verlengd tot en met 30 juni 2027. Het PVC kwam voorts overeen dat EU BAM Rafah in staat moet worden gesteld projecten uit te voeren, ook met externe middelen, en bijgevolg daarvoor een projectcel moet krijgen. (5) Rekening houdend met de door Israël en de Palestijnse Autoriteit verstrekte informatie moet EU BAM Rafah met één jaar worden verlengd. (6) Gemeenschappelijk Optreden 2005/889/GBVB moet daarom dienovereenkomstig worden gewijzigd. (7) EU BAM Rafah zal worden uitgevoerd in een situatie die kan verslechteren en de verwezenlijking van de doelstellingen van het externe optreden van de Unie, als geformuleerd in artikel 21 van het Verdrag, kan belemmeren, HEEFT HET VOLGENDE BESLUIT VASTGESTELD: Artikel 1 Gemeenschappelijk Optreden 2005/889/GBVB wordt als volgt gewijzigd: 1) aan artikel 13, lid 1, wordt de volgende alinea toegevoegd: “Het financiële referentiebedrag dat de uitgaven in verband met EU BAM Rafah voor de periode van 1 juli 2025 tot en met 30 juni 2026, is 7 493 238,13 EUR.” ; 2) het volgende artikel wordt ingevoegd: “Artikel 13 bis Projectcel 1.   EU BAM Rafah beschikt over een projectcel voor het vaststellen en uitvoeren van projecten die stroken met de doelstellingen van de missie en bijdragen aan het vervullen van de opdracht van de missie. Op gebieden die verband houden met EU BAM Rafah en ter bevordering van de doelstellingen ervan, faciliteert EU BAM Rafah, waar passend, de projecten die door de lidstaten en derde staten onder hun verantwoordelijkheid worden uitgevoerd, en voorziet zij die projecten, waar passend, van advies. 2.   Onverminderd lid 3 is EU BAM Rafah gemachtigd financiële bijdragen van de Unie en de lidstaten of van derde staten aan te wenden voor de uitvoering van projecten die als consistente aanvulling op andere acties van EU BAM Rafah zijn aangemerkt, op voorwaarde dat de projecten: a) zijn opgenomen in het financieel memorandum bij dit besluit, of b) tijdens het mandaat door middel van een wijziging van het financieel memorandum op verzoek van het hoofd van de missie worden geïntegreerd. Zodra de Commissie of de betrokken staten formeel hebben voorgesteld dat hun financiële bijdragen wordt beheerd door EU BAM Rafah, sluit EU BAM Rafah met de Commissie of die staten een regeling waarin met name wordt vastgelegd welke concrete procedures van toepassing zijn op klachten van derden betreffende schade die is opgelopen als gevolg van handelingen of nalatigheden van EU BAM Rafah bij de besteding van de middelen die door de betrokken staten zijn verstrekt. In geen geval wordt de Unie of de HV door de bijdragende staten aansprakelijk gesteld voor het handelen of nalaten van EU BAM Rafah in verband met de besteding van de middelen van die staten. 3.   Financiële bijdragen van de Unie, de lidstaten of derde staten voor de projectcel zijn onderworpen aan aanvaarding door het PVC.” ; 3) artikel 16, tweede alinea, wordt vervangen door: “Het verstrijkt op 30 juni 2026.”. Artikel 2 Dit besluit treedt in werking op de datum van de vaststelling ervan. Het is van toepassing met ingang van 1 juli 2025. Gedaan te Brussel, 26 juni 2025. Voor de Raad De voorzitter A. SZŁAPKA ( 1 ) Gemeenschappelijk Optreden 2005/889/GBVB van 25 november 2005 tot instelling van een missie van de Europese Unie voor bijstandverlening inzake grensbeheer aan de grensovergang bij Rafah (EU BAM Rafah) ( PB L 327 van 14.12.2005, blz. 28 , ELI: http://data.europa.eu/eli/joint_action/2005/889/oj ). ( 2 ) Besluit (GBVB) 2024/1806 van de Raad van 25 juni 2024 tot wijziging van Gemeenschappelijk Optreden 2005/889/GBVB tot instelling van een missie van de Europese Unie voor bijstandverlening inzake grensbeheer aan de grensovergang bij Rafah (EU BAM Rafah) ( PB L, 2024/1806, 26.6.2024, ELI: http://data.europa.eu/eli/dec/2024/1806/oj ). ELI: http://data.europa.eu/eli/dec/2025/1283/oj ISSN 1977-0758 (electronic edition)",
  "source": "EUR LEX"
}