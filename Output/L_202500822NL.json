{
  "url": "http://www.w3.org/1999/xhtml\">",
  "content": "L_202500822NL.000101.fmx.xml Publicatieblad van de Europese Unie NL L-serie 2025/822 28.4.2025 UITVOERINGSVERORDENING (EU) 2025/822 VAN DE RAAD van 25 april 2025 tot uitvoering van Verordening (EU) nr. 401/2013 betreffende beperkende maatregelen in het licht van de situatie in Myanmar/Birma DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 401/2013 van 2 mei 2013 van de Raad betreffende beperkende maatregelen in het licht van de situatie in Myanmar/Birma en tot intrekking van Verordening (EG) nr. 194/2008 ( 1 ) , en met name artikel 4 decies, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 2 mei 2013 Verordening (EU) nr. 401/2013 vastgesteld. (2) De Raad heeft de lijst van natuurlijke en rechtspersonen, entiteiten en lichamen die onderworpen zijn aan beperkende maatregelen in bijlage IV bij Verordening (EU) nr. 401/2013, geëvalueerd. Op basis van die evaluatie moeten de vermeldingen voor 14 personen worden gewijzigd. (3) Verordening (EU) nr. 401/2013 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage IV bij Verordening (EU) nr. 401/2013 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 april 2025. Voor de Raad De voorzitter A. SZŁAPKA ( 1 ) PB L 121 van 3.5.2013, blz. 1 , ELI: http://data.europa.eu/eli/reg/2013/401/oj . BIJLAGE In bijlage IV bij Verordening (EU) nr. 401/2013 worden de vermeldingen voor de volgende 14 personen in de lijst in afdeling “A. In artikel 4 bis bedoelde natuurlijke personen” vervangen door: Naam Identificatiegegevens Motivering Datum van opneming op de lijst “18. Sein Win Geboortedatum: 24.7.1956 Geboorteplaats: Pyin Oo Lwin, Myanmar/Birma Nationaliteit: Myanmar Geslacht: mannelijk Luitenant-generaal Sein Win is een lid van de Tatmadaw en was van 24 augustus 2015 tot 1 februari 2021 minister van Defensie. Sinds februari 2021 is hij voorzitter van de Myanmar War Veterans Organization. Op 1 februari 2021 nam hij met andere Tatmadaw-leden deel aan een bijeenkomst van de Nationale Defensie- en Veiligheidsraad (NDSC). Die bijeenkomst was ongrondwettelijk, aangezien de burgerleden ervan niet aanwezig waren. Op die bijeenkomst werd Myint Swe als waarnemend president geïnstalleerd. Myint Swe kondigde vervolgens de noodtoestand af en droeg de wetgevende, de uitvoerende en de rechterlijke macht over aan de opperbevelhebber van de strijdkrachten, Min Aung Hlaing. Dat is een schending van de procedure voor het uitroepen van de noodtoestand, omdat krachtens de grondwet alleen de president gemachtigd is de noodtoestand af te kondigen. Door zijn deelname aan de bijeenkomst van de NDSC waar werd besloten de noodtoestand uit te roepen en de wetgevende, de uitvoerende en de rechterlijke macht van de staat over te dragen aan de opperbevelhebber van de strijdkrachten, heeft Sein Win bijgedragen aan het terzijde schuiven van de resultaten van de verkiezingen van 8 november 2020 en het omverwerpen van de democratisch gekozen regering. Hij is daarom verantwoordelijk voor het ondermijnen van de democratie en de rechtsstaat in Myanmar/Birma. In 2018 maakten de VN en internationale maatschappelijke organisaties melding van grove mensenrechtenschendingen en ernstige schendingen van het internationaal humanitair recht, die sinds 2011 in de deelstaten Kachin, Rakhine en Shan door het leger en de politie werden begaan tegen de Rohingya, waarbij ze concludeerden dat veel van die schendingen tot de zwaarste misdaden naar internationaal recht behoorden. Als minister van Defensie van 24 augustus 2015 tot 1 februari 2021 is Sein Win verantwoordelijk voor die ernstige schendingen en misbruiken tegen de Rohingya. 22.3.2021 20. Mya Tun Oo Nationaliteit: Myanmar/Birma Geboortedatum: 4.5.1961 of 5.5.1961 Geslacht: mannelijk Generaal Mya Tun Oo is een lid van het leger van Myanmar (Tatmadaw). Hij was van 1 februari 2021 tot 3 augustus 2023 minister van Defensie, en is lid van de Staatsbestuursraad (SAC). Op 1 februari 2023 werd hij ook benoemd tot vicepremier. Op 1 augustus 2023 nam hij ook de functie van minister van Vervoer en Communicatie van de Unie over. Hij controleert ook andere door de junta gecontroleerde toezichthoudende organen met betrekking tot buitenlandse investeringen en handel. Op 1 februari 2021 heeft het leger van Myanmar (Tatmadaw), onder leiding van opperbevelhebber Min Aung Hlaing, een staatsgreep gepleegd in Myanmar door de resultaten van de verkiezingen van 8 november 2020 naast zich neer te leggen en de democratisch gekozen regering omver te werpen. Als onderdeel van de staatsgreep kondigde vicepresident Myint Swe in zijn hoedanigheid van waarnemend president op 1 februari 2021 de noodtoestand af, waarna hij de wetgevende, de uitvoerende en de rechterlijke macht van de staat overdroeg aan de opperbevelhebber van de strijdkrachten, generaal Min Aung Hlaing. Op 2 februari 2021 werd de SAC opgericht om die bevoegdheden uit te oefenen en te voorkomen dat de democratisch gekozen regering haar mandaat kon vervullen. Mya Tun Oo nam deel aan de vergadering van de Nationale Defensie- en Veiligheidsraad (NDSC) van 31 januari 2022, waarbij de noodtoestand werd verlengd tot en met 31 juli 2022. Als lid van de NSDC en de SAC was generaal Mya Tun Oo direct betrokken bij en verantwoordelijk voor de besluitvorming inzake overheidsfuncties en hij is dan ook verantwoordelijk voor het ondermijnen van de democratie en de rechtsstaat in Myanmar/Birma. Daarnaast nam de SAC besluiten die de rechten op het gebied van vrijheid van meningsuiting, waaronder toegang tot informatie, en vreedzame vergadering inperkten. De strijdkrachten en militaire autoriteiten hebben onder leiding van de SAC sinds 1 februari 2021 ernstige mensenrechtenschendingen gepleegd; het betreft onder meer het doden van ongewapende burgerdemonstranten, het beperken van de vrijheid van vergadering en meningsuiting, onder andere door het beperken van internettoegang en door willekeurige arrestaties en vrijheidsbeneming van oppositieleiders en tegenstanders van de staatsgreep. Als lid van de SAC is generaal Mya Tun Oo direct verantwoordelijk voor die repressiebeslissingen en voor ernstige mensenrechtenschendingen. Voorts is Mya Tun Oo als voormalig minister van Defensie verantwoordelijk voor de aanslagen door de strijdkrachten in de deelstaat Kayah op 25 december 2021, waarbij meer dan 30 mensen, onder wie kinderen en humanitaire medewerkers, om het leven zijn gekomen, en voor massamoorden en marteling van burgers in heel Myanmar. In zijn vorige rol als minister van Defensie was generaal Mya Tun Oo bovendien verantwoordelijk voor de bombardementen, luchtaanvallen en andere gevallen van grootschalig geweld die in 2022 door het leger van Myanmar zijn gepleegd. Daarom is hij verantwoordelijk voor ernstige mensenrechtenschendingen in Myanmar/Birma. In 2018 maakten de Verenigde Naties en internationale maatschappelijke organisaties melding van grove mensenrechtenschendingen en ernstige schendingen van het internationaal humanitair recht, die sinds 2011 in de deelstaten Kachin, Rakhine en Shan door het leger en de politie werden begaan tegen de Rohingya, waarbij zij concludeerden dat veel van die schendingen tot de zwaarste misdaden naar internationaal recht behoorden. Mya Tun Oo was vanaf augustus 2016 tot zijn benoeming tot minister van Defensie gezamenlijk chef-staf van het leger van Myanmar (Tatmadaw), de op twee na hoogste positie in de Tatmadaw. In die hoedanigheid zag hij toe op de militaire operaties in de deelstaat Rakhine en coördineerde hij de verschillende strijdkrachten, met inbegrip van de land-, zee- en luchtmacht, en het gebruik van artillerie. Hij is derhalve verantwoordelijk voor die ernstige schendingen en wandaden tegen de Rohingya. 22.3.2021 24. Moe Myint Tun Geboortedatum: 24.5.1968 Nationaliteit: Myanmar Geslacht: mannelijk Luitenant-generaal Moe Myint Tun was lid van het leger van Myanmar (Tatmadaw) en lid van de Staatsbestuursraad (SAC). Op 1 februari 2021 heeft het leger van Myanmar (Tatmadaw), onder leiding van opperbevelhebber Min Aung Hlaing, een staatsgreep gepleegd in Myanmar door de resultaten van de verkiezingen van 8 november 2020 terzijde te schuiven en de democratisch gekozen regering omver te werpen. Als onderdeel van de staatsgreep kondigde vicepresident Myint Swe in zijn hoedanigheid van waarnemend president op 1 februari de noodtoestand af waarna hij de wetgevende, de uitvoerende en de rechterlijke macht van de staat overdroeg aan de opperbevelhebber van de strijdkrachten, generaal Min Aung Hlaing. Op 2 februari werd de SAC opgericht om die machten uit te oefenen en te voorkomen dat de democratisch gekozen regering haar mandaat kon vervullen. Als lid van de SAC was luitenant-generaal Moe Myint Tun direct betrokken bij en verantwoordelijk voor de besluitvorming inzake overheidsfuncties, en dus is hij verantwoordelijk voor het ondermijnen van de democratie en de rechtsstaat in Myanmar/Birma. Daarnaast nam de SAC besluiten die de rechten op het gebied van vrijheid van meningsuiting, waaronder toegang tot informatie, en vreedzame vergadering inperkten. De strijdkrachten en militaire autoriteiten hebben onder leiding van de SAC sinds 1 februari 2021 ernstige mensenrechtenschendingen gepleegd; het betreft onder meer het doden van ongewapende burgerdemonstranten, het beperken van de vrijheid van vergadering en meningsuiting, onder andere door het beperken van internettoegang en door willekeurige arrestaties en vrijheidsbeneming van oppositieleiders en tegenstanders van de staatsgreep. Zijn aanhoudende invloed op het juntaregime blijkt onder meer uit het feit dat zijn familieleden substantiële aanbestedingen voor bouwwerken ontvangen, wat doorgaans alleen mogelijk is indien men banden heeft met hooggeplaatste ambtenaren. Als voormalig lid van de SAC is luitenant-generaal Moe Myint Tun direct verantwoordelijk voor die repressiebeslissingen en voor ernstige mensenrechtenschendingen. In 2018 maakten de VN en internationale maatschappelijke organisaties melding van grove mensenrechtenschendingen en ernstige schendingen van het internationaal humanitair recht, die sinds 2011 in de deelstaten Kachin, Rakhine en Shan door het leger en de politie werden begaan tegen de Rohingya en concludeerden dat veel van die schendingen tot de zwaarste misdaden naar internationaal recht behoorden. Luitenant-generaal Moe Myint Tun diende als bevelhebber van het Bureau speciale operaties 6 (BSO 6) en was tot 2019 de chef-staf (landmacht) van de strijdkrachten van Myanmar (Tatmadaw). In die hoedanigheid hield hij toezicht op operaties in de deelstaat Rakhine. Hij is derhalve verantwoordelijk voor die ernstige schendingen en wandaden tegen de Rohingya. 22.3.2021 25. Than Hlaing Nationaliteit: Myanmar/Birma Geboortedatum: 1965 Geslacht: mannelijk Luitenant-generaal Than Hlaing is lid van het leger van Myanmar (Tatmadaw). Hij werd op 2 februari 2021 benoemd tot viceminister van Binnenlandse Zaken en hoofd van de politie, en legde die functies op 5 mei 2022 neer. Hij maakt momenteel deel uit van de reservetroepen. Op 1 februari 2021 heeft het leger van Myanmar (Tatmadaw), onder leiding van opperbevelhebber Min Aung Hlaing, een staatsgreep gepleegd in Myanmar door de resultaten van de verkiezingen van 8 november 2020 naast zich neer te leggen en de democratisch gekozen regering omver te werpen. Als onderdeel van de staatsgreep kondigde vicepresident Myint Swe in zijn hoedanigheid van waarnemend president op 1 februari 2021 de noodtoestand af, waarna hij de wetgevende, de uitvoerende en de rechterlijke macht van de staat overdroeg aan de opperbevelhebber van de strijdkrachten, generaal Min Aung Hlaing. Op 2 februari 2021 werd de SAC opgericht om die bevoegdheden uit te oefenen en te voorkomen dat de democratisch gekozen regering haar mandaat kon vervullen. De door de SAC benoemde Luitenant-generaal Than Hlaing was betrokken bij acties en maatregelen die de democratie en de rechtsstaat in Myanmar/Birma ondermijnen, en bij acties die de vrede, veiligheid en stabiliteit van Myanmar/Birma in gevaar brengen. Daarnaast heeft de politie onder leiding van luitenant-generaal Than Hlaing sinds 1 februari 2021 ernstige mensenrechtenschendingen gepleegd; het betreft onder meer het doden van ongewapende burgerdemonstranten, het beperken van de vrijheid van vergadering en meningsuiting, het verrichten van willekeurige arrestaties en het vasthouden van oppositieleiders en tegenstanders van de staatsgreep. In zijn vorige rol als viceminister van Binnenlandse Zaken en hoofd van de politie was luitenant-generaal Than Hlaing direct verantwoordelijk voor de besluitvorming omtrent het repressiebeleid en de gewelddadige wijze waarop de politie is opgetreden tegen vreedzame demonstranten. Hij is dan ook verantwoordelijk voor ernstige mensenrechtenschendingen in Myanmar/Birma. 22.3.2021 32. Sai Long Hseng Nationaliteit: Myanmar/Birma Geboortedatum: 18.4.1947 Geboorteplaats: Kengtung, Myanmar/Birma Geslacht: mannelijk Kaart voor burgerschapsverificatie: Katana (Naing) 0052495 NRC-nummer: 13/KATANA (N)-005249 Functie: voormalig lid van de Staatsbestuursraad Sai Long Hseng was lid van de Staatsbestuursraad (SAC) en van het centrale adviesorgaan van de SAC. Op 1 februari 2021 heeft het leger van Myanmar (Tatmadaw), onder leiding van opperbevelhebber Min Aung Hlaing, een staatsgreep gepleegd in Myanmar door de resultaten van de verkiezingen van 8 november 2020 naast zich neer te leggen en de democratisch gekozen regering omver te werpen. Als onderdeel van de staatsgreep kondigde vicepresident Myint Swe in zijn hoedanigheid van waarnemend president op 1 februari 2021 de noodtoestand af, waarna hij de wetgevende, de uitvoerende en de rechterlijke macht van de staat overdroeg aan de opperbevelhebber van de strijdkrachten, generaal Min Aung Hlaing. Op 2 februari 2021 werd de SAC opgericht om die bevoegdheden uit te oefenen en te voorkomen dat de democratisch gekozen regering haar mandaat kon vervullen. Als lid van de SAC en het centrale adviesorgaan is Sai Long Hseng direct betrokken bij en verantwoordelijk voor de besluitvorming inzake overheidsfuncties en dus verantwoordelijk voor het ondermijnen van de democratie en de rechtsstaat in Myanmar/Birma. Daarnaast nam de SAC besluiten die de rechten op het gebied van vrijheid van meningsuiting, waaronder toegang tot informatie, en vreedzame vergadering inperkten. De strijdkrachten en militaire autoriteiten hebben onder leiding van de SAC sinds 1 februari 2021 ernstige mensenrechtenschendingen gepleegd; het betreft onder meer het doden van ongewapende burgerdemonstranten, het beperken van de vrijheid van vergadering en meningsuiting, onder andere door het beperken van internettoegang en door willekeurige arrestaties en vrijheidsbeneming van oppositieleiders en tegenstanders van de staatsgreep. Voorts heeft de SAC in delen van het land de staat van beleg afgekondigd, die het mogelijk maakt het volledige militaire gezag over de betrokken gebieden uit te oefenen, met inbegrip van administratieve, justitiële en rechtshandhavingsfuncties. In de gebieden die onder de staat van beleg vallen, worden burgers, daaronder begrepen journalisten en vreedzame betogers, vervolgd door militaire rechtbanken, waardoor zij de facto verstoken blijven van het recht op een eerlijk proces en het recht om in beroep te gaan. Het gewelddadige optreden van militairen en politiediensten die de vrede, veiligheid en stabiliteit bedreigen, is aanzienlijk toegenomen in gebieden waar de staat van beleg geldt. Als lid van de SAC en het centrale adviesorgaan is Sai Long Hseng direct verantwoordelijk voor die repressiebeslissingen en voor ernstige mensenrechtenschendingen. 19.4.2021 40. Tin Aung San Nationaliteit: Myanmar/Birma Geboortedatum: 16.10.1960 Geslacht: mannelijk Nationaal identiteitsbewijs: 12/La Ma Na (N) 89 489 Admiraal Tin Aung San is de opperbevelhebber van de Myanmarese marine, lid van de Staatsbestuursraad (SAC) en minister van het kabinet van de premier. Voorheen was hij minister van Vervoer en Communicatie en minister van Defensie. Op 1 februari 2021 heeft het leger van Myanmar (Tatmadaw), onder leiding van opperbevelhebber Min Aung Hlaing, een staatsgreep gepleegd in Myanmar door de resultaten van de verkiezingen van 8 november 2020 naast zich neer te leggen en de democratisch gekozen regering omver te werpen. Als onderdeel van de staatsgreep kondigde vicepresident Myint Swe in zijn hoedanigheid van waarnemend president op 1 februari 2021 de noodtoestand af, waarna hij de wetgevende, de uitvoerende en de rechterlijke macht van de staat overdroeg aan de opperbevelhebber van de strijdkrachten, generaal Min Aung Hlaing. Op 2 februari 2021 werd de SAC opgericht om die bevoegdheden uit te oefenen en te voorkomen dat de democratisch gekozen regering haar mandaat kon vervullen. Als minister van Vervoer en Communicatie van de regering is hij verantwoordelijk voor communicatie en netwerken en nam hij dus besluiten en voerde hij beleid uit waarbij de vrijheid van toegang tot onlinegegevens werd vastgelegd. Terwijl hij deze functie bekleedde, waren er tal van blokkeringen en opzettelijke vertragingen van het internet geweest, en werden aanbieders opgedragen om de onlinetoegang tot Facebook, Twitter en Instagram te verhinderen. In januari 2022 is een nieuw ontwerp van de cyberveiligheidswet verspreid, dat misbruik van bewakingstechnologie mogelijk maakt om personen te monitoren en in het oog te houden, en aldus hun vrijheid van meningsuiting en de toegang tot informatie te onderdrukken. Hij is derhalve rechtstreeks verantwoordelijk voor het beperken van de persvrijheid en de toegang tot online-informatie, en voor het schenden van het recht op privacy van de bevolking van Myanmar/Birma. Zodoende heeft hij de democratie en de rechtsstaat in Myanmar/Birma ondermijnd. Als lid van de SAC, vicepremier en voormalig minister van Defensie is Tin Aung San direct betrokken bij en verantwoordelijk voor de besluitvorming inzake overheidsfuncties en dus verantwoordelijk voor het ondermijnen van de democratie en de rechtsstaat in Myanmar/Birma. Hij is ook rechtstreeks verantwoordelijk voor de repressiebeslissingen van de SAC, waaronder wetgeving die de mensenrechten schendt en de vrijheden van de burgers van Myanmar inperkt, en voor de ernstige mensenrechtenschendingen door de veiligheidstroepen van Myanmar. 21.6.2021 44. Aung Naing Oo Geboortedatum: 13.10.1962 of 9.6.1969 Nationaliteit: Myanmar/Birma Geboorteplaats: Kyaukse, Mandalay, Myanmar/Birma Geslacht: mannelijk Adres: L 103, Kenyeikthar Lane 6, FMI city, Yangon, Myanmar/Birma Paspoortnummer: DM002656 Nationaal identiteitsbewijs: 7/PaKhaNa (Naing) 13345; 5/SaKaNa (Naing) 017289 Aung Naing Oo is de voormalige minister van Handel. Van 2 februari 2021 tot en met 18 augustus 2022 was hij minister van Investeringen en Buitenlandse Economische Betrekkingen. Hij is benoemd door de Staatsbestuursraad (SAC), die onder leiding van opperbevelhebber Min Aung Hlaing met ingang van 2 februari 2021 de wetgevende, uitvoerende en rechterlijke bevoegdheden van de staat heeft overgenomen. Als voormalige minister van de regering maakt hij deel uit van het militaire regime dat tijdens een militaire staatsgreep de macht in Myanmar/Birma heeft gegrepen en de rechtmatig verkozen leiders heeft omvergeworpen. Als minister van Investeringen en Buitenlandse Economische Betrekkingen was hij belast met het faciliteren van zakendoen en investeringen in Myanmar/Birma en draagt hij derhalve bij tot het veiligstellen van de financiële behoeften van het militaire regime. Uit zijn verklaringen en daden blijkt zijn openlijke steun voor de staatsgreep en het militaire regime. Hij heeft bovendien verklaard dat de internationale media de crisis hebben opgeblazen en dat de beweging voor burgerlijke ongehoorzaamheid aan het wegebben is. Daarnaast heeft hij leidinggevenden van buitenlandse telecommunicatiebedrijven verboden zonder toestemming het land te verlaten, en in februari 2021 heeft hij andersdenkende ambtenaren van het ministerie ontslagen. Zijn daden, beleid en activiteiten ondermijnen derhalve de democratie en de rechtsstaat in Myanmar/Birma, en hij is betrokken bij acties die de vrede, veiligheid en stabiliteit van Myanmar/Birma in gevaar brengen. 21.2.2022 64. Ni Lin Aung Nationaliteit: Myanmar/Birma Geslacht: mannelijk Generaal-majoor Ni Lin Aung werkt sinds augustus 2022 in het Oostelijke Centrale Commando. Hij is de voormalige bevelhebber van het Oostelijke Commando voor het leger van Myanmar (Tatmadaw). De deelstaat Kayah valt onder de rechtsmacht van het Oostelijke Commando. Bij een aanval in de buurt van het dorp Moso, gemeente Phruso, in de deelstaat Karenni (Kayah), vielen op 24 december 2021 ten minste 35 doden, onder wie burgers, kinderen en twee humanitaire hulpverleners van de ngo Save the Children. De aanval wordt toegeschreven aan het Tatmadaw. Als bevelhebber van het Oostelijke Commando stond generaal-majoor (voormalig brigadegeneraal) Ni Lin Aung rechtstreeks aan het hoofd van de troepen in de deelstaat Kayah, waaronder de eenheden die dat bloedbad hebben aangericht. Op 21 juli 2023 werd generaal-majoor Ni Lin Aung benoemd tot viceminister van Binnenlandse Zaken en kreeg hij de gezamenlijke verantwoordelijkheid van hoofd van de politie, en op 3 augustus 2024 keerde hij terug naar zijn vorige militaire functie. Als voormalig viceminister en als lid van het leger van Myanmar (Tatmadaw) maakt hij deel uit van het militaire regime dat tijdens een militaire staatsgreep de macht in Myanmar/Birma heeft gegrepen en de rechtmatig verkozen leiders omver heeft geworpen. Generaal-majoor Ni Lin Aung is derhalve verantwoordelijk voor het ondermijnen van de democratie en de rechtsstaat in Myanmar/Birma en voor ernstige mensenrechtenschendingen, en betrokken bij acties die de vrede, veiligheid en stabiliteit van Myanmar/Birma in gevaar brengen. 21.2.2022 75. Phone Myat Nationaliteit: Myanmar/Birma Geslacht: mannelijk Luitenant-generaal Phone Myat is sinds januari 2025 bevelhebber van het Bureau speciale operaties 5 (BSO 5), en van april 2021 tot januari 2025 was hij bevelhebber van het Bureau speciale operaties 3 (BSO 3) van het leger van Myanmar (Tatmadaw). Voorheen was hij tussen juli 2020 en april 2021 adjunct-minister van Binnenlandse Zaken, en was hij tussen mei 2019 en juli 2020 bevelhebber van het Westelijke Commando. Als bevelhebber van BSO 5 voert Phone Myat het bevel en heeft hij controle over strijdkrachten in de regio Yangon. Als bevelhebber van BSO 3 voerde Phone Myat het bevel en had hij controle over de strijdkrachten van het Zuidwestelijke Commando (Ayeyarwaddy), het Zuidelijke Commando (Bago en Magway) en het Westelijke Commando (Rakhine en Chin). De strijdkrachten onder zijn bevel hebben zich schuldig gemaakt aan ernstige schendingen van de mensenrechten, misdaden en wreedheden, waaronder moorden, grond- en luchtaanvallen op burgers en moordpartijen in de regio Magway, de deelstaat Chin en de regio Bago. In zijn hoedanigheid van bevelhebber van BSO 5 en als voormalig bevelhebber van BSO 3 is Phone Myat verantwoordelijk voor ernstige schendingen van de mensenrechten, voor activiteiten die de democratie en de rechtsstaat in Myanmar/Birma ondermijnen, en voor acties die de vrede, veiligheid en stabiliteit van Myanmar/Birma in gevaar brengen. 8.11.2022 77. Thet Pon Nationaliteit: Myanmar/Birma Geslacht: mannelijk Luitenant-generaal Thet Pon is sinds januari 2025 bevelhebber van het Bureau speciale operaties 6 (BSO 6), en van juni 2020 tot januari 2025 was hij bevelhebber van het Bureau speciale operaties 5 (BSO 5) van het leger van Myanmar (Tatmadaw). Voorheen was hij tot 2017 bevelhebber van het Noordwestelijke Commando, en tussen 2017 en juni 2020 van de regio Yangon. Als bevelhebber van BSO 6 voert Thet Pon het bevel en heeft hij controle over strijdkrachten in het gebied Nay Pyi Taw. Als bevelhebber van BSO 5 voerde Thet Pon het bevel en had hij controle over de strijdkrachten en de militaire rechtbanken in de regio Yangon. In maart 2021 voerde de Staatsbestuursraad de krijgswet in in Myanmar en droeg de wetgevende, de uitvoerende en de rechterlijke macht over aan het hoofd van de betrokken regionale militaire bevelhebbers. In juli 2022 hadden de militaire rechtbanken in de regio Yangon reeds 119 personen ter dood veroordeeld, van wie velen om politieke redenen. Vier daarvan waren lid van de democratische oppositie en werden in de regio Yangon terechtgesteld. Daarnaast pleegden militaire strijdkrachten in de regio Yangon gewelddaden en moorden tegen vreedzame demonstranten, onder meer door het gebruik van dodelijk geweld tijdens betogingen tegen de junta op 14 maart 2021 in het Township Hlaing Tharyar in Yangon. In zijn hoedanigheid van bevelhebber van BSO 6 en als voormalig bevelhebber van BSO 5 is Thet Pon verantwoordelijk voor ernstige schendingen van de mensenrechten, voor activiteiten die de democratie en de rechtsstaat in Myanmar/Birma ondermijnen, en voor acties die de vrede, veiligheid en stabiliteit van Myanmar/Birma in gevaar brengen. 8.11.2022 78. Htein Win Nationaliteit: Myanmar/Birma Geslacht: mannelijk Admiraal Htein Win is opperbevelhebber van de marine, voormalig hoofd opleiding van de strijdkrachten en voormalig bevelhebber van het Zuidelijke Commando van het leger van Myanmar (Tatmadaw). Als regionaal bevelhebber voerde hij het bevel en had hij controle over de strijdkrachten in de regio’s Bago en Magway. De strijdkrachten in die regio’s hebben zich schuldig gemaakt aan luchtaanvallen, invallen, brandstichting, talrijke moorden en het gebruik van menselijke schilden. De regio Magway is een speciale hotspot voor gewelddadige operaties van het leger tegen de oppositie, door middel van een “Kill All, Burn All, Loot All”-strategie (iedereen vermoorden, alles platbranden en alles leegroven) in die regio. In zijn hoedanigheid van opperbevelhebber van de marine, voormalig hoofd opleiding van de strijdkrachten en voormalig bevelhebber van het Zuidelijke Commando is Htein Win verantwoordelijk voor ernstige schendingen van de mensenrechten, voor activiteiten die de democratie en de rechtsstaat in Myanmar/Birma ondermijnen, en voor acties die de vrede, veiligheid en stabiliteit van Myanmar/Birma in gevaar brengen. 8.11.2022 81. Nyunt Win Swe Nationaliteit: Myanmar/Birma Geslacht: mannelijk Luitenant-generaal Nyunt Win Swe is sinds 2023 bevelhebber van het Bureau speciale operaties 4 (BSO 4). In die hoedanigheid voert hij het bevel en heeft hij controle over strijdkrachten in de regio Yangon. Van juni 2020 tot begin 2023 was hij bevelhebber van het leger van Myanmar (Tatmadaw) in de regio Yangon. In die hoedanigheid voerde Nyunt Win Swe het bevel en had hij controle over de strijdkrachten in de regio Yangon en hield hij toezicht op de militaire rechtbanken van de regio Yangon. In maart 2021 kondigde de Staatsbestuursraad in Myanmar de krijgswet af en droeg de wetgevende, de uitvoerende en de rechterlijke macht over aan het hoofd van de betrokken regionale militaire bevelhebbers. In juli 2022 hadden de militaire rechtbanken in de regio Yangon reeds 119 personen ter dood veroordeeld, van wie velen om politieke redenen. Vier daarvan waren lid van de democratische oppositie en werden in de regio Yangon terechtgesteld. Daarnaast pleegden militaire strijdkrachten in de regio Yangon gewelddaden en moorden tegen vreedzame demonstranten, onder meer door het gebruik van dodelijk geweld tijdens betogingen tegen de junta op 14 maart 2021 in het Township Hlaing Tharyar in Yangon. In zijn hoedanigheid is Nyunt Win Swe verantwoordelijk voor ernstige schendingen van de mensenrechten, voor activiteiten die de democratie en de rechtsstaat in Myanmar/Birma ondermijnen, en voor acties die de vrede, veiligheid en stabiliteit van Myanmar/Birma in gevaar brengen. 8.11.2022 89. Maung Maung Aye Nationaliteit: Myanmar/Birma Geboorteplaats: Myanmar/Birma Geslacht: mannelijk Rang: generaal Generaal Maung Maung Aye was tot december 2024 de chef van de generale staf voor de land-, zee- en luchtmacht van Myanmar. In december 2024 werd hij benoemd tot minister van Defensie. In die functies maakt Maung Maung Aye deel uit van het regime dat in februari 2021 de macht greep en de rechtmatig verkozen leiders in Myanmar/Birma afzette. Hij neemt actief deel aan de aankoop van wapens uit Rusland. Bovendien helpt hij ook de positie van het Myanmarese leger op het wereldtoneel te versterken door ontmoetingen met zijn tegenhangers uit andere landen. Hij wordt daarom beschouwd als een natuurlijk persoon van wie de handelingen, het beleid of de activiteiten de democratie of de rechtsstaat in Myanmar/Birma ondermijnen, en die handelingen verricht of steunt die de vrede, de veiligheid of de stabiliteit van Myanmar/Birma bedreigen. Hij is tevens verantwoordelijk voor talloze mensenrechtenschendingen. 20.2.2023 95. Kyaw Swar Linn (ook bekend als Kyaw Swar Linn) Nationaliteit: Myanmar/Birma Geboorteplaats: Myanmar/Birma Geslacht: mannelijk Functie: chef van de generale staf; voormalig chef-staf van de landmacht en voormalig hoofdintendant van de Myanmarese strijdkrachten Luitenant-generaal Kyaw Swar Lin was van mei 2020 tot december 2024 hoofdintendant, waarna hij werd bevorderd tot chef van de generale staf van de land-, zee- en luchtmacht van Myanmar, een hoge positie in het leger van Myanmar/Birma. Van oktober 2023 tot december 2024 was hij tevens chef-staf van de landmacht. Daarnaast leidt Kyaw Swar Lin de Myanmar Economic Corporation (MEC), een van de twee belangrijkste conglomeraten en holdings die door het leger worden geëxploiteerd en inkomsten genereren voor het leger van Myanmar (Tatmadaw). Als chef van de generale staf, voormalig chef-staf van de landmacht en voormalig hoofdintendant maakt hij deel uit van het militaire regime dat tijdens een militaire staatsgreep de macht in Myanmar/Birma heeft gegrepen en de rechtmatig verkozen leiders omver heeft geworpen. Derhalve is Kyaw Swar Lin een natuurlijke persoon wiens beleid en activiteiten de democratie en de rechtsstaat in Myanmar/Birma ondermijnen, en die steun verleent aan acties die de vrede in, en veiligheid en stabiliteit van Myanmar/Birma in gevaar brengen. 20.7.2023” ELI: http://data.europa.eu/eli/reg_impl/2025/822/oj ISSN 1977-0758 (electronic edition)",
  "source": "EUR LEX"
}