{
  "url": "http://www.w3.org/1999/xhtml\"><!--",
  "content": "L_2022096NL.01003901.xml 24.3.2022 NL Publicatieblad van de Europese Unie L 96/39 UITVOERINGSVERORDENING (EU) 2022/470 VAN DE COMMISSIE van 23 maart 2022 tot verlening van steun voor de particuliere opslag van varkensvlees en tot voorafgaande vaststelling van het steunbedrag DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 18, lid 2, en artikel 223, lid 3, punt c), Gezien Verordening (EU) nr. 1370/2013 van de Raad van 16 december 2013 houdende maatregelen tot vaststelling van steun en restituties in het kader van de gemeenschappelijke ordening van de markten voor landbouwproducten ( 2 ) , en met name artikel 4, lid 2, eerste alinea, punt b), Overwegende hetgeen volgt: (1) De varkensvleessector ondervindt al enkele maanden ernstige moeilijkheden. De aanzienlijke krimp van de uitvoer naar China, de verdere verspreiding van de Afrikaanse varkenspest naar een groter aantal lidstaten en de aanhoudende gevolgen van de COVID-19-beperkingen veroorzaken druk op de markt van de Unie voor slachtvarkens. (2) De Russische invasie in Oekraïne heeft geleid tot een extra verstoring van de markt en heeft ernstige gevolgen voor de uitvoer van varkensvlees uit de Unie. Bijgevolg is de exportvraag naar bepaalde varkensvleesproducten sterk gedaald. (3) Om het huidige onevenwicht tussen vraag en aanbod te reduceren, moet steun voor de particuliere opslag van varkensvlees worden verleend en moet het steunbedrag vooraf worden vastgesteld. (4) Gedelegeerde Verordening (EU) 2016/1238 van de Commissie ( 3 ) en Uitvoeringsverordening (EU) 2016/1240 van de Commissie ( 4 ) , waarin specifieke voorschriften voor de uitvoering van steun voor particuliere opslag zijn vastgesteld, moeten van toepassing zijn op de steun voor de particuliere opslag van varkensvlees, tenzij in de onderhavige verordening anders is bepaald. (5) Om een snel en flexibel operationeel systeem voor de marktdeelnemers mogelijk te maken, moet het bedrag van de steun vooraf worden vastgesteld. Overeenkomstig artikel 4 van Verordening (EU) nr. 1370/2013 moet het steunbedrag worden vastgesteld op basis van de opslagkosten en andere relevante marktelementen. Er moet een vast steunpercentage worden bepaald. (6) De steun voor particuliere opslag zal slechts doeltreffend zijn en een reëel effect op de markt hebben als de steun uitsluitend wordt verleend voor nog niet opgeslagen producten. (7) Om het beheer van de maatregel te vergemakkelijken, moeten de varkensvleesproducten worden ingedeeld in categorieën waarbinnen de opslagkosten ongeveer even hoog zijn. (8) Om redenen van administratieve efficiëntie en vereenvoudiging moet de minimumhoeveelheid producten waarop elke aanvraag betrekking moet hebben, worden vastgesteld. (9) Er moet een zekerheid worden vastgesteld om ervoor te zorgen dat de marktdeelnemers hun contractuele verplichtingen nakomen en dat de maatregel het beoogde effect op de markt sorteert. (10) Op grond van artikel 42, lid 1, punt b), van Uitvoeringsverordening (EU) 2016/1240 moeten de lidstaten eenmaal per week de ontvankelijke aanvragen aan de Commissie melden. Met het oog op de transparantie, de monitoring en het correcte beheer van de voor de steun beschikbare bedragen en een doeltreffend beheer van de regeling moeten de meldingen frequenter gebeuren. Daarom moet worden voorzien in een afwijking van de meldingsfrequentie. (11) Om een onmiddellijk effect op de markt te hebben en bij te dragen aan de stabilisering van de prijzen, moet deze verordening in werking treden op de dag na die van de bekendmaking ervan in het Publicatieblad van de Europese Unie . (12) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 Toepassingsgebied 1.   Deze verordening voorziet in steun voor de particuliere opslag van varkensvlees als bedoeld in artikel 17, eerste alinea, punt h), van Verordening (EU) nr. 1308/2013. 2.   Tenzij in de onderhavige verordening anders is bepaald, zijn Gedelegeerde Verordening (EU) 2016/1238 en Uitvoeringsverordening (EU) 2016/1240 van toepassing. Artikel 2 In aanmerking komende producten 1.   De bijlage bevat de lijst van productcategorieën die voor steun in aanmerking komen, en de desbetreffende steunbedragen per opslagperiode. 2.   Er wordt enkel steun verleend voor nog niet opgeslagen hoeveelheden vers of gekoeld vlees. Artikel 3 Indiening van aanvragen 1.   Aanvragen voor steun voor de particuliere opslag van de in de bijlage genoemde productcategorieën die voor steun in aanmerking komen, mogen worden ingediend met ingang van de datum van inwerkingtreding van de onderhavige verordening. De uiterste datum voor het indienen van aanvragen is 29 april 2022. 2.   De aanvragen hebben betrekking op een opslagperiode van 60, 90, 120 of 150 dagen. 3.   Elke aanvraag betreft slechts een van de in de bijlage vermelde productcategorieën, waarbij de desbetreffende GN-code binnen die categorie moet worden aangegeven. 4.   Elke aanvraag heeft betrekking op een minimumhoeveelheid van ten minste 10 ton voor producten zonder been en 15 ton voor andere producten. Artikel 4 Zekerheid Het bedrag van de zekerheid die overeenkomstig artikel 4, punt b), van Gedelegeerde Verordening (EU) 2016/1238 moet worden gesteld bij de indiening van een aanvraag voor steun voor particuliere opslag, is gelijk aan 20 % van de steunbedragen die zijn vastgesteld in de kolommen 3 tot en met 6 van de tabel in de bijlage bij de onderhavige verordening. Artikel 5 Frequentie van de melding van de aangevraagde hoeveelheden In afwijking van de in artikel 42, lid 1, punt b), van Uitvoeringsverordening (EU) 2016/1240 vastgestelde frequentie stellen de lidstaten de Commissie tweemaal per week in kennis van de hoeveelheden waarvoor aanvragen tot het sluiten van contracten zijn ingediend, en wel als volgt: a) elke maandag uiterlijk om 12.00 uur (plaatselijke tijd Brussel) de hoeveelheden waarvoor aanvragen zijn ingediend op donderdag en vrijdag van de voorgaande week; b) elke donderdag uiterlijk om 12.00 uur (plaatselijke tijd Brussel) de hoeveelheden waarvoor aanvragen zijn ingediend op maandag, dinsdag en woensdag van dezelfde week. Artikel 6 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 maart 2022. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) PB L 346 van 20.12.2013, blz. 12 . ( 3 ) Gedelegeerde Verordening (EU) 2016/1238 van de Commissie van 18 mei 2016 tot aanvulling van Verordening (EU) nr. 1308/2013 van het Europees Parlement en de Raad wat betreft openbare interventie en steun voor particuliere opslag ( PB L 206 van 30.7.2016, blz. 15 ). ( 4 ) Uitvoeringsverordening (EU) 2016/1240 van de Commissie van 18 mei 2016 houdende uitvoeringsbepalingen voor Verordening (EU) nr. 1308/2013 van het Europees Parlement en de Raad wat betreft openbare interventie en steun voor particuliere opslag ( PB L 206 van 30.7.2016, blz. 71 ). BIJLAGE Productcategorieën Producten waarvoor steun wordt verleend Steun voor een opslagperiode van (EUR/ton) 60 dagen 90 dagen 120 dagen 150 dagen 1 2 3 4 5 6 Categorie 1 ex 0203 11 10 Halve dieren, zonder voorpoot, staart, nier, middenrif en ruggenmerg ( 1 ) Hele karkassen van dieren tot 20 kg 270 286 301 317 Categorie 2 ex 0203 12 11 ex 0203 12 19 ex 0203 19 11 ex 0203 19 13 Hammen Schouders Voorstukken Karbonadestrengen, met of zonder halskarbonade, of halskarbonaden alleen, karbonadestrengen met of zonder heup ( 2 ) ( 3 ) 326 341 357 372 Categorie 3 ex 0203 19 55 Hammen, schouders, voorstukken, karbonadestrengen met of zonder halskarbonade, of halskarbonaden alleen, karbonadestrengen met of zonder heup, zonder been ( 2 ) ( 3 ) 377 392 407 423 Categorie 4 ex 0203 19 15 Buik, als zodanig of rechthoekig gesneden 282 297 313 327 Categorie 5 ex 0203 19 55 Buik, als zodanig of rechthoekig gesneden, zonder zwoerd en ribben 348 361 375 389 Categorie 6 ex 0203 19 55 Deelstukken overeenstemmend met “middles”, met of zonder zwoerd of vet, zonder been ( 4 ) 279 293 306 320 Categorie 7 ex 0209 10 11 Spek met of zonder zwoerd ( 5 ) 157 168 180 190 ( 1 ) Voor steun komen ook in aanmerking: halve dieren, versneden volgens de “Wiltshire”-methode, d.w.z. ontdaan van de kop, de wang, het kinnebakspek, de poten, de staart, de bladreuzel, de nier, het haasje, het schouderblad, het borstbeen, de wervelkolom, het heupbeen en het middenrif. ( 2 ) De karbonadestrengen en de halskarbonaden mogen worden opgeslagen met of zonder zwoerd; het vastzittend spek mag echter niet dikker zijn dan 25 mm. ( 3 ) De in het contract vastgelegde hoeveelheid kan iedere combinatie van de genoemde producten betreffen. ( 4 ) Dezelfde aanbiedingsvorm als die van GN-code 0210 19 20. ( 5 ) Vers vetweefsel van alle delen van het dier dat zich onder het zwoerd van het dier bevindt en dat daarmee verbonden is; indien het wordt aangeboden met het zwoerd, moet het gewicht van het vetweefsel hoger zijn dan het gewicht van het zwoerd.",
  "source": "EUR LEX"
}