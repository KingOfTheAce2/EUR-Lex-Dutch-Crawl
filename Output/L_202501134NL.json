{
  "url": "http://www.w3.org/1999/xhtml\"><!--",
  "content": "L_202501134NL.000101.fmx.xml Publicatieblad van de Europese Unie NL L-serie 2025/1134 4.6.2025 BESLUIT (Euratom) 2025/1134 VAN DE RAAD van 22 mei 2025 betreffende de vaststelling van het aanvullend onderzoeksprogramma voor de hogefluxreactor in Petten voor de periode 2024-2027, voor de Europese Gemeenschap voor Atoomenergie ten uitvoer te leggen door het Gemeenschappelijk Centrum voor onderzoek DE RAAD VAN DE EUROPESE UNIE, Gezien het Verdrag tot oprichting van de Europese Gemeenschap voor Atoomenergie, en met name artikel 7, Gezien het voorstel van de Europese Commissie, Na raadpleging van het Wetenschappelijk en Technisch Comité, Overwegende hetgeen volgt: (1) De hogefluxreactor (“HFR”) in Petten is een belangrijke hulpbron voor het onderzoek van de Gemeenschap naar materiaalonderzoek en -beproeving, nucleaire geneeskunde en reactorveiligheidsonderzoek op het gebied van kernenergie. (2) De exploitatie van de HFR wordt ondersteund door een reeks aanvullende onderzoeksprogramma’s. Het laatste aanvullende onderzoeksprogramma, dat bij Besluit (Euratom) 2020/960 van de Raad ( 1 ) is vastgesteld voor een termijn van vier jaar, liep af op 31 december 2023. (3) Gezien het blijvende belang van de HFR als onvervangbare infrastructuur voor onderzoek van de Gemeenschap op het gebied van de verbetering van de veiligheid van kernreactoren, gezondheid (inclusief de ontwikkeling van medische isotopen voor medisch onderzoek), kernfusie, fundamenteel onderzoek, opleiding en afvalbeheer (inclusief de mogelijkheid om het veiligheidsgedrag van kernbrandstoffen voor reactorsystemen die van belang zijn voor Europa te bestuderen), moet de HFR tot eind 2027 verder worden ondersteund in het kader van een aanvullend onderzoeksprogramma. (4) Gezien hun specifieke belang bij de bestralingsmogelijkheden van de HFR, zijn de “Nuclear Research and consultancy Group V.O.F” (“NRG”) en het “Commissariat à l’énergie atomique et aux énergies alternatives” (“CEA”) als uitvoeringsagenten voor respectievelijk Nederland en Frankrijk overeengekomen het volledige aanvullende onderzoeksprogramma van de HFR voor de periode 2024-2027 te financieren via bijdragen aan de algemene begroting van de Unie in de vorm van externe bestemmingsontvangsten. (5) Die bijdragen moeten de exploitatie van de HFR financieren om een onderzoeksprogramma en het normale gebruik en onderhoud van de HFR te ondersteunen. Een officiële kennisgeving van de definitieve stopzetting door de exploitant NRG aan de Nederlandse nationale regelgevingsinstanties, gevolgd door de verklaring dat de installaties in een veilige toestand zijn geplaatst, moet leiden tot de opschorting van de nog te verrichten betalingen en de opschorting van eventuele verzoeken tot storting van de Commissie. (6) Teneinde te zorgen voor continuïteit tussen de aanvullende onderzoeksprogramma’s en voor een vlot verloop van het aanvullend onderzoeksprogramma van de HFR in de periode 2024-2027, moet dit besluit met terugwerkende kracht vanaf 1 januari 2024 van toepassing zijn. (7) De raad van beheer van het Gemeenschappelijk Centrum voor onderzoek bracht voorafgaand advies ( 2 ) uit op grond van artikel 4, lid 2, van Besluit 96/282/Euratom van de Commissie ( 3 ) , HEEFT HET VOLGENDE BESLUIT VASTGESTELD: Artikel 1 Het aanvullend onderzoeksprogramma voor de exploitatie van de hogefluxreactor in Petten (het “programma”), waarvan de doelstellingen in bijlage I zijn uiteengezet, wordt vastgesteld voor een periode van vier jaar die ingaat op 1 januari 2024. Artikel 2 De kosten voor de uitvoering van het programma, die op 26 815 000 EUR worden geraamd, worden volledig uit de bijdragen van Nederland en Frankrijk door respectievelijk de “Nuclear Research and consultancy Group V.O.F” (“NRG”) en het “Commissariat à l’énergie atomique et aux énergies alternatives” (“CEA”) gefinancierd. De verdeling van dat bedrag is vermeld in bijlage II. Die bijdragen worden beschouwd als externe bestemmingsontvangsten overeenkomstig artikel 21, lid 2, punt a), van Verordening (EU, Euratom) 2024/2509 van het Europees Parlement en de Raad ( 4 ) . Artikel 3 1.   De Commissie draagt de verantwoordelijkheid voor het beheer van het programma. Zij doet daartoe een beroep op de diensten van het Gemeenschappelijk Centrum voor onderzoek. 2.   De Commissie houdt de raad van beheer van het Gemeenschappelijk Centrum voor onderzoek op de hoogte van de uitvoering van het programma. Artikel 4 Ingeval de NRG officieel kennisgeeft van de definitieve stopzetting van de hogefluxreactor aan de Nederlandse nationale regelgevingsinstanties (gevolgd door de verklaring dat de installaties in een veilige toestand zijn geplaatst), worden de verplichtingen van Nederland en Frankrijk, via respectievelijk de NRG en het CEA, om verdere bijdragen te verrichten, alsook verzoeken tot storting van de Commissie uit hoofde van dit besluit, opgeschort. Artikel 5 De Commissie legt een eindverslag over de uitvoering van dit besluit voor aan het Europees Parlement en de Raad na afloop van het programma. Artikel 6 Dit besluit treedt in werking op de dag na die van de bekendmaking ervan in het Publicatieblad van de Europese Unie . Het is van toepassing met ingang van 1 januari 2024. Artikel 7 Dit besluit is gericht tot de lidstaten. Gedaan te Brussel, 22 mei 2025. Voor de Raad De voorzitter M. BARANOWSKI ( 1 ) Besluit (Euratom) 2020/960 van de Raad van 29 juni 2020 tot vaststelling van het aanvullend onderzoeksprogramma voor de hogefluxreactor (HFR) in Petten voor de periode 2020-2023, voor de Europese Gemeenschap voor Atoomenergie ten uitvoer te leggen door het Gemeenschappelijk Centrum voor onderzoek ( PB L 211 van 3.7.2020, blz. 14 , ELI: http://data.europa.eu/eli/dec/2020/960/oj) . ( 2 ) Advies van 7 november 2024. ( 3 ) Besluit 96/282/Euratom van de Commissie van 10 april 1996 tot reorganisatie van het Gemeenschappelijk Centrum voor onderzoek ( PB L 107 van 30.4.1996, blz. 12 , ELI: http://data.europa.eu/eli/dec/1996/282/oj) . ( 4 ) Verordening (EU, Euratom) 2024/2509 van het Europees Parlement en de Raad van 23 september 2024 tot vaststelling van de financiële regels van toepassing op de algemene begroting van de Unie ( PB L, 2024/2509, 26.9.2024, ELI: http://data.europa.eu/eli/reg/2024/2509/oj ). BIJLAGE I WETENSCHAPPELIJKE EN TECHNISCHE DOELSTELLINGEN De voornaamste doelstellingen van het programma zijn: 1) zorgen voor een veilige en betrouwbare exploitatie van de HFR om de beschikbaarheid van de neutronenflux voor experimenten te waarborgen; 2) een efficiënt gebruik van de HFR door onderzoeksinstellingen mogelijk maken voor een breed scala van gebieden: het verbeteren van de veiligheid van kernreactoren, gezondheid (inclusief de ontwikkeling van medische isotopen), kernfusie, fundamenteel onderzoek en opleiding en afvalbeheer (inclusief de mogelijkheid veiligheidskwesties te bestuderen met betrekking tot kernbrandstoffen voor reactorsystemen die van belang zijn voor Europa). BIJLAGE II VERDELING VAN DE BIJDRAGEN De bijdragen voor het programma komen van Nederland en Frankrijk. De verdeling van die bijdragen is als volgt: Nederland: 26 215 000 EUR; Frankrijk: 600 000 EUR; Totaal: 26 815 000 EUR. Die bijdragen worden geleverd aan de algemene begroting van de Unie en worden specifiek bestemd voor het programma. Een deel van de bijdragen in het kader van het programma kan ook gebruikt worden voor uitgaven voor de exploitatie van de HFR gedurende het jaar 2024 overeenkomstig het door de bijdragende lidstaten en de Commissie overeen te komen werkprogramma. Die bijdragen zijn vast en kunnen niet worden herzien in het licht van de variaties in de exploitatie-, onderhouds- en ontmantelingskosten. ELI: http://data.europa.eu/eli/dec/2025/1134/oj ISSN 1977-0758 (electronic edition)",
  "source": "EUR LEX"
}