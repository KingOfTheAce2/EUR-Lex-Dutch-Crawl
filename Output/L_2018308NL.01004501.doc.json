{
  "url": "http://www.w3.org/1999/xhtml\"><!--",
  "content": "L_2018308NL.01004501.xml 4.12.2018 NL Publicatieblad van de Europese Unie L 308/45 UITVOERINGSBESLUIT (EU, Euratom) 2018/1886 VAN DE COMMISSIE van 30 november 2018 tot wijziging van Beschikking 90/184/Euratom, EEG waarbij Denemarken wordt gemachtigd geen rekening te houden met bepaalde categorieën handelingen en gebruik te maken van ramingen voor de berekening van de grondslag van de eigen middelen uit de belasting over de toegevoegde waarde (Kennisgeving geschied onder nummer C(2018) 7854) (Slechts de tekst in de Deense taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien het Verdrag tot oprichting van de Europese Gemeenschap voor Atoomenergie, Gezien Verordening (EEG, Euratom) nr. 1553/89 van de Raad van 29 mei 1989 betreffende de definitieve uniforme regeling voor de inning van de eigen middelen uit de belasting over de toegevoegde waarde ( 1 ) , en met name artikel 6, lid 3, eerste streepje, Na raadpleging van het Raadgevend Comité voor de eigen middelen, Overwegende hetgeen volgt: (1) Overeenkomstig artikel 371 van Richtlijn 2006/112/EG van de Raad ( 2 ) mag Denemarken, onder de voorwaarden die in deze lidstaat op 1 januari 1978 bestonden, de in de lijst van bijlage X, deel B, van die richtlijn genoemde handelingen blijven vrijstellen. Overeenkomstig dat artikel moeten die handelingen in aanmerking worden genomen voor de bepaling van de grondslag van de eigen middelen uit de belasting over de toegevoegde waarde (btw). (2) Krachtens Beschikking 90/184/Euratom, EEG van de Commissie ( 3 ) was Denemarken gemachtigd onder meer geen rekening te houden met thans in bijlage X, deel B, punt 2, van Richtlijn 2006/112/EG vermelde handelingen, namelijk diensten van auteurs, kunstenaars en vertolkers van kunstwerken, voor de berekening van de grondslag van de eigen middelen uit de btw. Deze machtiging is later echter ingetrokken bij Uitvoeringsbesluit 2012/814/EU, Euratom van de Commissie ( 4 ) . (3) In 2012 heeft de Commissie een evaluatie van de aan de lidstaten verleende machtigingen verricht met de bedoeling de niet langer noodzakelijke machtigingen af te schaffen. In het kader van die evaluatie heeft Denemarken door een onoplettendheid vergeten de machtiging met betrekking tot de in bijlage X, deel B, punt 2, van Richtlijn 2006/112/EG vermelde handelingen op te nemen in een lijst van machtigingen die aan de Commissie is verstrekt. De Commissie heeft die vergetelheid geïnterpreteerd als een impliciete bevestiging door Denemarken dat de machtiging in kwestie kon worden ingetrokken en heeft vervolgens Uitvoeringsbesluit 2012/814/EU vastgesteld waarbij de krachtens artikel 1 van Beschikking 90/184/Euratom, EEG verleende machtiging werd geschrapt. Indien de Commissie over correcte informatie had beschikt, zou deze machtiging niet zijn geschrapt. (4) Bij brief van 30 april 2018 heeft Denemarken verklaard dat de intrekking van de bij Beschikking 90/184/Euratom, EEG verleende machtiging het gevolg was van een misverstand. In de overwegingen van Uitvoeringsbesluit 2012/814/EU, Euratom wordt ten onrechte gesteld dat Denemarken de in bijlage X, deel B, punt 2, van Richtlijn 2006/112/EG vermelde handelingen belast en dat de bij Beschikking 90/184/Euratom, EEG verleende machtiging bijgevolg moet worden stopgezet. Denemarken heeft evenwel bevestigd dat het de diensten van auteurs, kunstenaars en vertolkers van kunstwerken nooit heeft belast en dat deze diensten deel uitmaken van de in bijlage X, deel B, punt 2, van Richtlijn 2006/112/EG vermelde handelingen, die lidstaten mogen blijven vrijstellen. Aangezien de grondslag voor de intrekking van de machtiging in feite nooit heeft bestaan, verzoekt Denemarken de Commissie de bij Beschikking 90/184/Euratom, EEG verleende machtiging opnieuw toe te staan. (5) Op basis van een analyse van de in 2012 door Denemarken ingediende documenten en op grond van in 2018 van Denemarken ontvangen informatie is de Commissie van oordeel dat de machtiging opnieuw moet worden verleend met het oog op de correctie van de bewoordingen van Beschikking 90/184/Euratom, EEG en dat deze machtiging met ingang van de desbetreffende datum van toepassing moet zijn. (6) Uit overwegingen van doorzichtigheid en rechtszekerheid is het raadzaam de geldigheidsduur van deze machtiging in de tijd te beperken. (7) Beschikking 90/184/Euratom, EEG moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 In Beschikking 90/184/Euratom, EEG wordt het volgende artikel 2 bis ingevoegd: „Artikel 2 bis Voor de berekening van de grondslag van de eigen middelen uit de btw is Denemarken vanaf 20 december 2012 tot en met 31 december 2022 gemachtigd geen rekening te houden met de in bijlage X, deel B, punt 2, van Richtlijn 2006/112/EG van de Raad ( *1 ) vermelde handelingen, voor zover deze op diensten van auteurs, kunstenaars en vertolkers van kunstwerken betrekking hebben. Artikel 2 Dit besluit is gericht tot het Koninkrijk Denemarken. Gedaan te Brussel, 30 november 2018. Voor de Commissie Günther OETTINGER Lid van de Commissie ( 1 ) PB L 155 van 7.6.1989, blz. 9 . ( 2 ) Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( PB L 347 van 11.12.2006, blz. 1 ). ( 3 ) Beschikking 90/184/Euratom, EEG van de Commissie van 23 maart 1990 waarbij Denemarken wordt gemachtigd geen rekening te houden met bepaalde categorieën handelingen en gebruik te maken van ramingen voor de berekening van de grondslag van de eigen middelen uit de belasting over de toegevoegde waarde ( PB L 99 van 19.4.1990, blz. 37 ). ( 4 ) Uitvoeringsbesluit 2012/814/EU, Euratom van de Commissie van 19 december 2012 tot wijziging van Beschikking 90/184/Euratom, EEG waarbij Denemarken wordt gemachtigd geen rekening te houden met bepaalde categorieën handelingen en gebruik te maken van ramingen voor de berekening van de grondslag van de eigen middelen uit de btw ( PB L 352 van 21.12.2012, blz. 56 ).",
  "source": "EUR LEX"
}