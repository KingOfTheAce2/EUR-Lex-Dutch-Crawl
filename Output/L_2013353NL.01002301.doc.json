{
  "url": "http://www.w3.org/1999/xhtml\">",
  "content": "L_2013353NL.01002301.xml 28.12.2013 NL Publicatieblad van de Europese Unie L 353/23 VERORDENING (EU) Nr. 1415/2013 VAN DE RAAD van 17 december 2013 houdende aanpassing, met ingang van 1 juli 2013, van het pensioenbijdragepercentage van de ambtenaren en andere personeelsleden van de Europese Unie DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien het statuut van de ambtenaren en de regeling welke van toepassing is op de andere personeelsleden van de Europese Unie, vastgesteld in Verordening (EEG, Euratom, EGKS) nr. 259/68 ( 1 ) , en met name artikel 83 bis, en bijlage XII, Gezien het voorstel van de Europese Commissie, Overwegende hetgeen volgt: (1) Overeenkomstig artikel 13 van bijlage XII bij het statuut heeft Eurostat een verslag over de vijfjaarlijkse actuariële raming 2013 van de pensioenregeling ingediend, waarin de in die bijlage vermelde parameters worden aangepast. Uit deze raming blijkt dat het bijdragepercentage dat nodig is om het actuariële evenwicht van de pensioenregeling te kunnen garanderen 10,3 % van het basissalaris bedraagt. (2) Om het actuariële evenwicht van de pensioenregeling voor de ambtenaren en andere personeelsleden van de Unie te kunnen garanderen, moet het bijdragepercentage derhalve op 10,3 % van het basissalaris worden vastgesteld. (3) Het resultaat van deze aanpassing kan evenwel nog worden gewijzigd in het licht van recente en toekomstige arresten in de rechtszaken betreffende de aanpassing van de bezoldigingen en de pensioenen voor de jaren 2011 en 2012 en betreffende de aanpassing van het pensioenbijdragepercentage voor het jaar 2011. De tenuitvoerlegging van deze arresten kan gevolgen hebben voor de berekening van de bijdragepercentages voor 2012 en 2013, en derhalve van de Raad vereisen overeenkomstig artikel 266 VWEU deze bijdragepercentages met terugwerkende kracht bij te stellen. In voorkomend geval kan dit leiden tot de terugvordering van het onverschuldigd betaalde van het personeel, HEEFT DE VOLGENDE VERORDENING VASTGESTELD: Artikel 1 Het in artikel 83, lid 2, van het statuut bedoelde percentage van de bijdrage wordt met ingang van 1 juli 2013 vastgesteld op 10,3 %. Artikel 2 Deze verordening treedt in werking op de dag na de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 december 2013. Voor de Raad De voorzitter L. LINKEVIČIUS ( 1 ) PB L 56 van 4.3.1968, blz. 1 .",
  "source": "EUR LEX"
}