{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996R1095:NL:HTML\">",
  "content": "EUR-Lex - 31996R1095 - NL Avis juridique important | 31996R1095 Verordening (EG) nr. 1095/96 van de Raad van 18 juni 1996 betreffende de tenuitvoerlegging van de concessies in de lijst CXL die is opgesteld naar aanleiding van de voltooiing van de onderhandelingen in het kader van artikel XXIV, lid 6, van de GATT Publicatieblad Nr. L 146 van 20/06/1996 blz. 0001 - 0002 VERORDENING (EG) Nr. 1095/96 VAN DE RAAD van 18 juni 1996 betreffende de tenuitvoerlegging van de concessies in de lijst CXL die is opgesteld naar aanleiding van de voltooiing van de onderhandelingen in het kader van artikel XXIV, lid 6, van de GATT DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 113, Gezien het voorstel van de Commissie, Overwegende dat de Gemeenschap naar aanleiding van de toetreding van Oostenrijk, Finland en Zweden met bepaalde derde landen overeenkomsten inzake de voltooiing van de onderhandelingen in het kader van artikel XXIV, lid 6, van de GATT heeft gesloten (1); dat in deze overeenkomsten onder meer bepaalde communautaire verbintenissen op landbouwgebied zijn opgenomen; dat de Commissie ter uitvoering van deze overeenkomsten een nieuwe lijst \"CXL - Europese Gemeenschappen\" heeft opgesteld die geldt voor het douanegebied van de Gemeenschap in haar samenstelling op 1 januari 1995 en in de plaats komt van de lijst \"LXXX - Europese Gemeenschappen\" in de bijlage van het Protocol van Marrakesh betreffende de GATT 1994; dat deze lijst is toegezonden aan de Wereldhandelsorganisatie; dat de verbintenissen die in de lijst CXL zijn opgenomen, zo spoedig mogelijk ten uitvoer moeten worden gelegd en dat dit met name geldt voor de verbintenissen die van toepassing zijn met ingang van 1 januari 1996; dat het derhalve dienstig is dat de Raad de Commissie machtigt om de noodzakelijke maatregelen te nemen volgens de procedure van het comit√© van beheer; dat in het kader van het streven naar vereenvoudiging tevens moet worden bepaald dat dezelfde procedure wordt toegepast voor de tenuitvoerlegging van eventuele door de Raad toegestane wijzigingen van de bovengenoemde lijst, HEEFT DE VOLGENDE VERORDENING VASTGESTELD: Artikel 1 1. De Commissie neemt zo spoedig mogelijk de maatregelen die per 1 januari 1996 noodzakelijk zijn voor de tenuitvoerlegging op landbouwgebied van de concessies in de lijst \"CXL - Europese Gemeenschappen\" die geldt voor het douanegebied van de Gemeenschap in haar samenstelling op 1 januari 1995 en aan de Wereldhandelsorganisatie is toegezonden. Deze maatregelen worden vastgesteld volgens de procedure van artikel 23 van Verordening (EEG) nr. 1766/92 van de Raad van 30 juni 1992 houdende een gemeenschappelijke ordening der markten in de sector granen (2), van de overeenkomstige bepalingen van de overige verordeningen houdende een gemeenschappelijke ordening der markten en, voor de produkten van GN-code 0701 90 51, van artikel 33 van Verordening (EEG) nr. 1035/72 van de Raad van 18 mei 1972 houdende een gemeenschappelijke ordening der markten in de sector groenten en fruit (3). 2. Indien de Raad toestaat de lijst CXL te wijzigen, worden de daaruit voortvloeiende maatregelen vervolgens vastgesteld volgens de in lid 1 bedoelde procedure. Artikel 2 Deze verordening treedt in werking op de dag van haar bekendmaking in het Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Luxemburg, 18 juni 1996. Voor de Raad De Voorzitter C. BURLANDO (1) PB nr. L 334 van 30. 12. 1995, blz. 25 en 38. (2) PB nr. L 181 van 1. 7. 1992, blz. 21. Verordening laatstelijk gewijzigd bij Verordening (EG) nr. 1863/95 (PB nr. L 179 van 29. 7. 1995, blz. 1). (3) PB nr. L 118 van 20. 5. 1972, blz. 1. Verordening laatstelijk gewijzigd bij Verordening (EG) nr. 1363/95 (PB nr. L 132 van 16. 6. 1995, blz. 8).",
  "source": "EUR LEX"
}