{
  "url": "http://www.w3.org/1999/xhtml\">",
  "content": "L_2020441NL.01000101.xml 30.12.2020 NL Publicatieblad van de Europese Unie L 441/1 BESLUIT (EU) 2020/2234 VAN DE RAAD van 23 oktober 2020 betreffende de ondertekening, namens de Unie en haar lidstaten, en de voorlopige toepassing van het protocol bij de Overeenkomst waarbij een associatie tot stand wordt gebracht tussen de Europese Unie en haar lidstaten, enerzijds, en Midden-Amerika, anderzijds, om rekening te houden met de toetreding van de Republiek Kroatië tot de Europese Unie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 217, in samenhang met artikel 218, lid 5, Gezien de Toetredingsakte van Kroatië, en met name artikel 6, lid 2, tweede alinea, Gezien het voorstel van de Europese Commissie, Overwegende hetgeen volgt: (1) De Overeenkomst waarbij een associatie tot stand wordt gebracht tussen de Europese Unie en haar lidstaten, enerzijds, en Midden-Amerika, anderzijds ( 1 ) (hierna “de overeenkomst” genoemd) werd op 29 juni 2012 ondertekend en deel IV (Handel) daarvan, met uitzondering van artikel 271, is op grond van artikel 353, lid 4, van de overeenkomst sinds 1 augustus 2013 toegepast tussen de Unie en Honduras, Nicaragua en Panama, sinds 1 oktober 2013 tussen de Unie en Costa Rica en El Salvador, en sinds 1 december 2013 tussen de Unie en Guatemala. (2) Op 24 september 2012 heeft de Raad de Commissie gemachtigd onderhandelingen te openen met Midden-Amerika met het oog op de sluiting van een protocol bij de overeenkomst om rekening te houden met de toetreding van Kroatië tot de Unie (hierna “het protocol” genoemd). (3) Op 27 juni 2019 zijn de onderhandelingen met succes afgerond. (4) Het protocol moet worden ondertekend en voorlopig worden toegepast, in afwachting van de voltooiing van de voor de inwerkingtreding ervan vereiste procedures, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening namens de Unie en haar lidstaten van het protocol bij de Overeenkomst waarbij een associatie tot stand wordt gebracht tussen de Europese Unie en haar lidstaten, enerzijds, en Midden-Amerika, anderzijds, om rekening te houden met de toetreding van Kroatië tot de Europese Unie, onder voorbehoud van de sluiting van dat protocol ( 2 ) . Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) het protocol namens de Unie en haar lidstaten te ondertekenen. Artikel 3 Het protocol wordt overeenkomstig artikel 12, lid 3, ervan voorlopig toegepast ( 3 ) , in afwachting van de voltooiing van de voor de inwerkingtreding ervan vereiste procedures. Artikel 4 Dit besluit treedt in werking op de datum waarop het wordt vastgesteld. Gedaan te Luxemburg, 23 oktober 2020. Voor de Raad De voorzitter S. SCHULZE ( 1 ) PB L 346 van 15.12.2012, blz. 3 . ( 2 ) Zie bladzijde … van dit Publicatieblad. ( 3 ) De datum vanaf welke het protocol voorlopig wordt toegepast, zal door het secretariaat-generaal van de Raad in het Publicatieblad van de Europese Unie worden bekendgemaakt.",
  "source": "EUR LEX"
}