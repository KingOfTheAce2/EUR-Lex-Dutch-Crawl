{
  "url": "http://www.w3.org/1999/xhtml\"><!--",
  "content": "L_2015065NL.01001801.xml 10.3.2015 NL Publicatieblad van de Europese Unie L 65/18 UITVOERINGSVERORDENING (EU) 2015/392 VAN DE COMMISSIE van 9 maart 2015 tot beëindiging van een nieuw onderzoek voor een „nieuwe exporteur” betreffende Uitvoeringsverordening (EU) nr. 1389/2011 van de Raad tot instelling van een definitief antidumpingrecht op trichloorisocyanuurzuur van oorsprong uit de Volksrepubliek China, tot wederinstelling van het recht op producten van de exporteur en tot beëindiging van de registratie van de invoer van deze producten DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1225/2009 van de Raad van 30 november 2009 betreffende beschermende maatregelen tegen invoer met dumping uit landen die geen lid zijn van de Europese Gemeenschap („de basisverordening”) ( 1 ) , en met name artikel 11, lid 4, Overwegende hetgeen volgt: 1. Geldende maatregelen (1) In oktober 2005 heeft de Raad bij Verordening (EG) nr. 1631/2005 ( 2 ) („de oorspronkelijke verordening”) definitieve antidumpingmaatregelen ingesteld ten aanzien van de invoer van trichloorisocyanuurzuur en bereidingen daarvan („TCCA” — trichloroisocyanuric acid), van oorsprong uit de Volksrepubliek China („de VRC”). De antidumpingrechten varieerden van 7,3 tot 42,6 %. (2) Bij Uitvoeringsverordening (EU) nr. 855/2010 ( 3 ) heeft de Raad de oorspronkelijke verordening gewijzigd door het antidumpingrecht voor één producent-exporteur tot 3,2 % te verlagen. (3) Na een onderzoek bij het vervallen van de maatregelen op grond van artikel 11, lid 2, van de basisverordening heeft de Raad bij Uitvoeringsverordening (EU) nr. 1389/2011 ( 4 ) ten aanzien van de invoer van TCCA van oorsprong uit de VRC definitieve antidumpingmaatregelen ingesteld die bestonden in individuele rechten die varieerden van 3,2 tot 40,5 % en een residueel recht van 42,6 %. (4) Bij Uitvoeringsverordening (EU) nr. 569/2014 ( 5 ) heeft de Commissie ten aanzien van één nieuwe producent-exporteur een individueel recht van 32,8 % ingesteld. 2. Lopend onderzoek (5) Op 4 januari 2014 heeft de Europese Commissie („de Commissie”) een verzoek ontvangen om op grond van artikel 11, lid 4, van de basisverordening een nieuw onderzoek voor een „nieuwe exporteur” te openen. Het verzoek was ingediend door Juancheng Kangtai Chemical Co. Ltd („de indiener van het verzoek”), een producent-exporteur van TCCA in de VRC. De indiener van het verzoek beweerde in het tijdvak van het oorspronkelijke onderzoek geen TCCA naar de Europese Unie te hebben uitgevoerd en pas na afloop van dit tijdvak met de uitvoer te zijn begonnen. Hij verklaarde tevens dat hij niet verbonden was met producenten-exporteurs van TCCA die aan de geldende maatregelen zijn onderworpen. (6) De Commissie heeft het door de indiener van het verzoek overgelegde voorlopige bewijsmateriaal toereikend geacht om overeenkomstig artikel 11, lid 4, van de basisverordening een nieuw onderzoek te openen. Na de producenten in de Unie in de gelegenheid te hebben gesteld opmerkingen te maken, heeft de Commissie bij Uitvoeringsverordening (EU) nr. 727/2014 ( 6 ) een nieuw onderzoek geopend betreffende Uitvoeringsverordening (EU) nr. 1389/2011 met betrekking tot de indiener van het verzoek. (7) Bij artikel 2 van Uitvoeringsverordening (EU) nr. 727/2014 werd het bij Uitvoeringsverordening (EU) nr. 1389/2011 ingestelde antidumpingrecht ingetrokken ten aanzien van de indiener van het verzoek. Tegelijkertijd heeft de Commissie overeenkomstig artikel 14, lid 5, van de basisverordening de douaneautoriteiten opdracht gegeven de invoer van het product van de indiener van het verzoek te registreren. 3. Intrekking van het verzoek (8) Op 28 november 2014 heeft de indiener van het verzoek zijn verzoek om een nieuw onderzoek voor een „nieuwe exporteur” officieel ingetrokken. Daarom was de Commissie van oordeel dat het nieuwe onderzoek moest worden beëindigd. 4. Mededeling van feiten en overwegingen (9) De Commissie heeft de belanghebbenden in kennis gesteld van het voornemen om het nieuwe onderzoek te beëindigen, opnieuw een definitief antidumpingrecht in te stellen op het ingevoerde TCCA en dit recht met terugwerkende kracht te heffen op het product waarvan de invoer moet worden geregistreerd uit hoofde van Uitvoeringsverordening (EU) nr. 727/2014. De belanghebbenden werden in de gelegenheid gesteld opmerkingen te maken. De Commissie heeft geen opmerkingen ontvangen. 5. Heffing van het antidumpingrecht met terugwerkende kracht (10) In het licht van de bovenstaande bevindingen heeft de Commissie geconcludeerd dat het nieuwe onderzoek betreffende de invoer van door Juancheng Kangtai Chemical Co. Ltd vervaardigd TCCA van oorsprong uit de Volksrepubliek China moet worden beëindigd. Bijgevolg moet de registratie van de invoer van het product van de indiener van het verzoek worden beëindigd en moet het bij Uitvoeringsverordening (EU) nr. 1389/2011 ingestelde, voor het gehele land geldende recht dat van toepassing is op alle andere ondernemingen (42,6 %) met ingang van de datum van opening van dit nieuwe onderzoek met terugwerkende kracht op dit product worden geheven. (11) Deze verordening is in overeenstemming met het advies van het bij artikel 15, lid 1, van de basisverordening ingestelde comité, HEEFT DE VOLGENDE VERORDENING VASTGESTELD: Artikel 1 1.   Het bij Uitvoeringsverordening (EU) nr. 727/2014 geopende nieuwe onderzoek voor een nieuwe exporteur wordt beëindigd en het antidumpingrecht dat krachtens artikel 1 van Uitvoeringsverordening (EU) nr. 1389/2011 van toepassing is op alle andere ondernemingen (aanvullende Taric-code A999) in de Volksrepubliek China, wordt ingesteld op het ingevoerde product bedoeld in artikel 1 van Uitvoeringsverordening (EU) nr. 727/2014. 2.   Het antidumpingrecht dat krachtens artikel 1 van Uitvoeringsverordening (EU) nr. 1389/2011 van toepassing is op alle andere ondernemingen in de Volksrepubliek China, wordt met ingang van 2 juli 2014 geheven op trichloorisocyanuurzuur en bereidingen daarvan, ook bekend onder de algemene internationale benaming (INN) „symcloseen”, waarvan de invoer overeenkomstig artikel 3 van Uitvoeringsverordening (EU) nr. 727/2014 is geregistreerd. 3.   De douaneautoriteiten wordt opgedragen de registratie van de invoer uit hoofde van artikel 3 van Uitvoeringsverordening (EU) nr. 727/2014 te beëindigen. 4.   Tenzij anders vermeld, zijn de geldende bepalingen inzake douanerechten van toepassing. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 maart 2015. Voor de Commissie De voorzitter Jean-Claude JUNCKER ( 1 ) PB L 343 van 22.12.2009, blz. 51 . ( 2 ) PB L 261 van 7.10.2005, blz. 1 . ( 3 ) PB L 254 van 29.9.2010, blz. 1 . ( 4 ) PB L 346 van 30.12.2011, blz. 6 . ( 5 ) PB L 157 van 27.5.2014, blz. 80 . ( 6 ) PB L 192 van 1.7.2014, blz. 42 .",
  "source": "EUR LEX"
}