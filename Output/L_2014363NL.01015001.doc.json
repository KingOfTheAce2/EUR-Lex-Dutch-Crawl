{
  "url": "http://www.w3.org/1999/xhtml\">",
  "content": "L_2014363NL.01015001.xml 18.12.2014 NL Publicatieblad van de Europese Unie L 363/150 UITVOERINGSBESLUIT VAN DE RAAD van 16 december 2014 waarbij Kroatië wordt gemachtigd een belastingvrijstelling te verlenen voor gasolie voor de aandrijving van machines die worden gebruikt bij humanitair mijnenruimen, in overeenstemming met artikel 19 van Richtlijn 2003/96/EG (2014/921/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Richtlijn 2003/96/EG van de Raad van 27 oktober 2003 tot herstructurering van de communautaire regeling voor de belasting van energieproducten en elektriciteit ( 1 ) , en met name artikel 19, Gezien het voorstel van de Europese Commissie, Overwegende hetgeen volgt: (1) Bij brief van 8 april 2014 hebben de Kroatische autoriteiten verzocht om een machtigingsbesluit op grond waarvan Kroatië zou worden gemachtigd een belastingvrijstelling toe te passen op gasolie voor de aandrijving van machines die worden gebruikt bij humanitair mijnenruimen in overeenstemming met artikel 19 van Richtlijn 2003/96/EG. (2) Met de beoogde belastingvrijstelling wil Kroatië in diverse regio's van het land in gebieden waar nog mijnen liggen, het ruimingsproces bespoedigen. De maatregel zou dus een onmiddellijk positief effect hebben op het leven en de gezondheid van de mensen in deze regio's. (3) De maatregel zou uitsluitend gelden voor erkende specifieke machines die speciaal zijn ontworpen en gebouwd voor het ruimen van bemijnde gebieden. (4) De maatregel zou beperkt zijn tot bemijnde gebieden op het grondgebied van Kroatië. (5) De maatregel zou moeten gelden voor alle marktdeelnemers die zich bezighouden met humanitair mijnenruimen in Kroatië zodat geen economisch voordeel wordt verleend aan de ene of de andere marktdeelnemer in het bijzonder. (6) Bijgevolg is de maatregel aanvaardbaar voor de goede werking van de interne markt en voor de noodzaak om eerlijke concurrentie te garanderen. De maatregel is verenigbaar met het gezondheids-, milieu-, energie- en vervoersbeleid van de Unie. (7) Uit artikel 19, lid 2, van Richtlijn 2003/96/EG volgt dat iedere uit hoofde van dat artikel verleende machtiging in de tijd strikt beperkt moet zijn. Om de marktdeelnemers in kwestie voldoende zekerheid te bieden en genoeg tijd om het mijnenruimen in de bemijnde gebieden te voltooien, moet de machtiging voor een periode van zes jaar worden verleend. (8) Dit besluit laat de toepassing van de Unieregels betreffende staatssteun onverlet, HEEFT HET VOLGENDE BESLUIT VASTGESTELD: Artikel 1 Kroatië wordt gemachtigd belastingvrijstelling te verlenen voor gasolie voor de aandrijving van gespecialiseerde machines die worden gebruikt bij humanitair mijnenruimen op zijn grondgebied. De maatregel geldt uitsluitend voor erkende specifieke machines die speciaal zijn ontworpen en gebouwd voor het ruimen van bemijnde gebieden. Artikel 2 Dit besluit wordt van kracht op de dag van kennisgeving ervan. Het vervalt zes jaar later. Artikel 3 Dit besluit is gericht tot de Republiek Kroatië. Gedaan te Brussel, 16 december 2014. Voor de Raad De voorzitter S. GOZI ( 1 ) PB L 283 van 31.10.2003, blz. 51 .",
  "source": "EUR LEX"
}