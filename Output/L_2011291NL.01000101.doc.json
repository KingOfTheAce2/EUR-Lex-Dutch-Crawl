{
  "url": "http://www.w3.org/1999/xhtml\">",
  "content": "L_2011291NL.01000101.xml 9.11.2011 NL Publicatieblad van de Europese Unie L 291/1 BESLUIT VAN DE RAAD van 7 maart 2011 betreffende de sluiting van de Overeenkomst tussen de Verenigde Staten van Amerika en de Europese Gemeenschap betreffende samenwerking op het gebied van de regulering van de burgerluchtvaartveiligheid (2011/719/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name de artikelen 100, lid 2, en 207, lid 4, eerste alinea, in samenhang met artikel 218, lid 6, onder a), artikel 218, lid 7, artikel 218, lid 8, eerste alinea, en artikel 218, lid 9, Gezien het voorstel van de Commissie, Gezien de goedkeuring van het Europees Parlement, Overwegende hetgeen volgt: (1) De Commissie heeft namens de Unie onderhandelingen gevoerd over een Overeenkomst tussen de Verenigde Staten van Amerika en de Europese Gemeenschap betreffende samenwerking op het gebied van de regulering van de burgerluchtvaartveiligheid (hierna „de overeenkomst” genoemd), overeenkomstig het besluit van de Raad waarbij de Commissie werd gemachtigd tot het voeren van onderhandelingen. (2) De overeenkomst werd op 30 juni 2008 namens de Unie ondertekend, onder voorbehoud van eventuele sluiting op een later tijdstip. (3) Ingevolge de inwerkingtreding van het Verdrag van Lissabon op 1 december 2009, treedt de Europese Unie in de plaats van de Europese Gemeenschap waarvan zij de opvolgster is. (4) De overeenkomst moet worden goedgekeurd. (5) Het is noodzakelijk om een procedurele regeling vast te stellen voor de deelneming van de Unie aan de door de overeenkomst ingestelde gezamenlijke lichamen en voor de vaststelling van bepaalde besluiten met name betreffende de wijziging van de overeenkomst en de bijlagen daarbij, de toevoeging van nieuwe bijlagen, de beëindiging van individuele bijlagen, overleg en geschillenbeslechting en het nemen van veiligheidsmaatregelen. (6) De lidstaten dienen de noodzakelijke maatregelen te nemen om er voor te zorgen dat hun bilaterale overeenkomsten met de Verenigde Staten met betrekking tot hetzelfde onderwerp vanaf de inwerkingtreding van deze overeenkomst voor zover nodig worden gewijzigd of beëindigd, HEEFT HET VOLGENDE BESLUIT VASTGESTELD: Artikel 1 1.   De Overeenkomst tussen de Verenigde Staten van Amerika en de Europese Gemeenschap betreffende samenwerking op het gebied van de regulering van de burgerluchtvaartveiligheid wordt namens de Unie goedgekeurd. 2.   De tekst van de overeenkomst is aan dit besluit gehecht. Artikel 2 De voorzitter van de Raad wordt gemachtigd om de persoon aan te wijzen die bevoegd is tot het doen van de kennisgeving, bedoeld in artikel 19.A van de overeenkomst en om de volgende kennisgeving te doen: „Als gevolg van de inwerkingtreding van het Verdrag van Lissabon op 1 december 2009 is de Europese Unie in de plaats getreden van de Europese Gemeenschap, waarvan zij de opvolgster is en met ingang van die datum oefent zij alle rechten van de Europese Gemeenschap uit en is zij gebonden door al haar verbintenissen. Derhalve moeten verwijzingen naar „de Europese Gemeenschap” in de tekst van de overeenkomst waar nodig worden gelezen als verwijzingen naar de „Europese Unie”.”. Artikel 3 1.   De Unie wordt in de Bilaterale Raad van Toezicht, ingesteld bij artikel 3 van de overeenkomst, vertegenwoordigd door de Commissie, bijgestaan door het Europees Agentschap voor de veiligheid van de luchtvaart en vergezeld van de luchtvaartautoriteiten als vertegenwoordigers van de lidstaten. 2.   De Unie wordt in de Raad van Toezicht op Certificering, waarin artikel 3 bij punt 2.1.1 van bijlage 1 bij de overeenkomst voorziet en in de Gezamenlijke Raad van Coördinatie van het Onderhoud, waarin punt 3.1.1 van bijlage 2 bij de overeenkomst voorziet, vertegenwoordigd door het Europees Agentschap voor de veiligheid van de luchtvaart, bijgestaan door de luchtvaartautoriteiten die rechtstreeks betrokken zijn bij de agenda van elke vergadering. Artikel 4 1.   Na raadpleging van het door de Raad ingestelde speciale comité bepaalt de Commissie het standpunt dat de Unie zal innemen in de Bilaterale Raad van Toezicht met betrekking tot de volgende aangelegenheden: a) het vaststellen en wijzigen van het reglement van orde van de Bilaterale Raad van Toezicht bedoeld in artikel 3.B van de overeenkomst; b) wijzigingen, overeenkomstig artikel 19.B van de overeenkomst, van de bijlagen bij de overeenkomst die in overeenstemming zijn met en geen wijziging van relevante rechtshandelingen van de Unie inhouden. 2.   Na raadpleging van het in lid 1 bedoelde speciale comité kan de Commissie het volgende doen: a) vrijwaringsmaatregelen vaststellen overeenkomstig artikel 15.B van de overeenkomst; b) verzoeken om overleg overeenkomstig artikel 17.A van de overeenkomst; c) de aanvaarding van vaststellingen opschorten en die opschorting opheffen overeenkomstig artikel 18 van de overeenkomst. 3.   De Raad stelt met een gekwalificeerde meerderheid van stemmen op voorstel van de Commissie het standpunt dat de Unie zal innemen in de Bilaterale Raad van Toezicht vast met betrekking tot: het vaststellen van aanvullende bijlagen overeenkomstig artikel 3.C.7 en artikel 19.C van de overeenkomst. 4.   De Raad stelt, met een gekwalificeerde meerderheid van stemmen, op voorstel van de Commissie en overeenkomstig de bepalingen van het Verdrag, een besluit vast met betrekking tot: andere wijzigingen van de overeenkomst die niet onder het toepassingsgebied van de leden 1 en 3 vallen, waaronder de beëindiging van individuele bijlagen overeenkomstig artikel 19.E van de overeenkomst. Artikel 5 De lidstaten nemen alle noodzakelijke maatregelen om er voor te zorgen dat hun bilaterale overeenkomsten met de Verenigde Staten, vermeld in aanhangsel 1 van de overeenkomst, vanaf de inwerkingtreding van de overeenkomst voor zover nodig worden gewijzigd of beëindigd. Gedaan te Brussel, 7 maart 2011. Voor de Raad De voorzitter CZOMBA S.",
  "source": "EUR LEX"
}