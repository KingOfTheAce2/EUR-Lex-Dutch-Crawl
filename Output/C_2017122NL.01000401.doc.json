{
  "url": "http://www.w3.org/1999/xhtml\">",
  "content": "C_2017122NL.01000401.xml 19.4.2017 NL Publicatieblad van de Europese Unie C 122/4 BESLUIT VAN DE COMMISSIE van 18 april 2017 over de faciliteit voor vluchtelingen in Turkije tot wijziging van Besluit C(2015) 9500 van de Commissie van 24 november 2015 ( 1 ) (2017/C 122/04) DE EUROPESE COMMISSIE, Gezien het Verdrag betreffende de werking van de Europese Unie, en met name artikel 210, lid 2, en artikel 214, lid 6, Overwegende hetgeen volgt: (1) Bij Besluit C(2015) 9500 final van de Commissie is een coördinatiemechanisme vastgesteld — de faciliteit voor vluchtelingen in Turkije (hierna „de faciliteit” genoemd) — om Turkije te helpen bij het lenigen van de onmiddellijke humanitaire en ontwikkelingsbehoeften van vluchtelingen en hun gastgemeenschappen en om de nationale en lokale autoriteiten bij te staan in het beheer en de aanpak van de gevolgen van de vluchtelingenstroom. De faciliteit is bedoeld om maatregelen die worden gefinancierd uit de begroting van de Unie en bilaterale bijdragen van de lidstaten te coördineren en te stroomlijnen. (2) De vertegenwoordigers van de regeringen van de lidstaten hebben op de bijeenkomst van het Coreper van 3 februari 2016 overeenstemming bereikt over een consensus tussen de EU-lidstaten en de Commissie over een bestuurs- en voorwaardenkader voor de faciliteit voor vluchtelingen in Turkije ( 2 ) (hierna „de consensus” genoemd) en over een model voor bijdragecertificaten waarmee de lidstaten zich ertoe verbinden bij te dragen aan de faciliteit voor vluchtelingen in Turkije. (3) In het Coreper hebben de lidstaten er op 3 februari 2016 mee ingestemd dat verwijzingen naar achterstandsrente voor laattijdige bijdragen zowel uit het ontwerp van consensus als uit het ontwerpmodel voor bijdragecertificaten worden verwijderd. Besluit C(2015) 9500 final van de Commissie werd gewijzigd bij Besluit C(2016) 855 van de Commissie teneinde deze in overeenstemming te brengen met de consensus. (4) Overeenkomstig punt 2 van de consensus is de Commissie verantwoordelijk voor het beheer van de bijdragen in overeenstemming met Verordening (EU, Euratom) nr. 966/2012 ( 3 ) en Gedelegeerde Verordening (EU) nr. 1268/2012 van de Commissie ( 4 ) . Hieronder vallen bepalingen met betrekking tot de vaststelling van schuldvorderingen ( 5 ) en de betaling van achterstandsrente ( 6 ) . (5) In artikel 83, lid 1, van Gedelegeerde Verordening (EU) nr. 1268/2012 van de Commissie is bepaald dat elke schuldvordering die bij het verstrijken van de in de debetnota vermelde termijn niet is voldaan, rentedragend is onverminderd de bijzondere bepalingen die voortvloeien uit de toepassing van sectorspecifieke regelgeving. (6) De bijdragen van de lidstaten aan de faciliteit voor vluchtelingen in Turkije zijn vrijwillig en vallen niet onder een reeds bestaande verplichting, zoals dat het geval is voor eigen middelen. Bijgevolg is het niet passend lidstaten te verzoeken achterstandsrente te betalen voor de laattijdige betaling van hun bijdragen aan de faciliteit voor vluchtelingen in Turkije. Daarom moet Besluit C(2015) 9500 van de Commissie dienovereenkomstig worden gewijzigd om te voorzien in een afwijking van artikel 83, lid 1, van de uitvoeringsvoorschriften. (7) De Commissie zal blijven controleren dat de lidstaten hun bijdragen aan de faciliteit voor vluchtelingen in Turkije tijdig betalen, wat essentieel is voor de verwezenlijking van de doelstellingen, en het stuurcomité van de faciliteit hierover op de hoogte houden. (8) Dit besluit moet met terugwerkende kracht van toepassing zijn vanaf 10 februari 2016, de datum van vaststelling van Besluit C(2016) 855 van de Commissie, opdat het ook betrekking heeft op de reeds door de lidstaten betaalde bijdragen, HEEFT HET VOLGENDE BESLUIT VASTGESTELD: Artikel 1 Besluit C(2015) 9500 van de Commissie wordt als volgt gewijzigd: aan artikel 6, lid 3, wordt het volgende toegevoegd: „Er is geen rente verschuldigd voor de laattijdige betaling door een lidstaat van een bijdrage aan de faciliteit voor vluchtelingen in Turkije.”. Artikel 2 Dit besluit is van toepassing met ingang van 10 februari 2016. Gedaan te Brussel, 18 april 2017. Voor de Commissie Günther H. OETTINGER Lid van de Commissie ( 1 ) Als gewijzigd bij Besluit C(2016)855 final van de Commissie. ( 2 ) Zie document COMBUD 49/1/16 REV1. ( 3 ) Verordening (EU, Euratom) nr. 966/2012 van het Europees Parlement en de Raad van 25 oktober 2012 tot vaststelling van de financiële regels van toepassing op de algemene begroting van de Unie en tot intrekking van Verordening (EG, Euratom) nr. 1605/2002 van de Raad ( PB L 298 van 26.10.2012, blz. 1 ). ( 4 ) Gedelegeerde Verordening (EU) nr. 1268/2012 van de Commissie van 29 oktober 2012 houdende uitvoeringsvoorschriften voor Verordening (EU, Euratom) nr. 966/2012 van het Europees Parlement en de Raad tot vaststelling van de financiële regels van toepassing op de algemene begroting van de Unie ( PB L 362 van 31.12.2012, blz. 1 ). ( 5 ) Artikel 78 van Verordening (EU, Euratom) nr. 966/2012 en artikel 81 van Gedelegeerde Verordening (EU) nr. 1268/2012 van de Commissie. ( 6 ) Artikel 83 van Gedelegeerde Verordening (EU) nr. 1268/2012 van de Commissie.",
  "source": "EUR LEX"
}