{
  "url": "http://www.w3.org/1999/xhtml\"><!--",
  "content": "L_2022098NL.01005401.xml 25.3.2022 NL Publicatieblad van de Europese Unie L 98/54 UITVOERINGSVERORDENING (EU) 2022/478 VAN DE COMMISSIE van 24 maart 2022 tot instandhouding van beschermende maatregelen met betrekking tot de invoer van voor menselijke consumptie bestemde tweekleppige weekdieren uit Turkije (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 1 ) , en met name artikel 128, lid 1, Overwegende hetgeen volgt: (1) Uitvoeringsverordening (EU) nr. 743/2013 van de Commissie ( 2 ) werd vastgesteld nadat bij audits van de Commissie tekortkomingen zijn geconstateerd bij de uitvoering van de officiële controles door de Turkse bevoegde autoriteiten op de productie van voor binnenkomst in de Unie bestemde tweekleppige weekdieren, en nadat de lidstaten niet-conforme zendingen van tweekleppige weekdieren van oorsprong uit Turkije hadden gemeld die niet aan de microbiologische normen van de Unie voldeden. (2) Bij de meest recente audit van de Commissie, die in september 2015 plaatsvond, is gebleken dat het controlesysteem voor tweekleppige weekdieren bestemd voor binnenkomst in de Unie nog steeds aanzienlijke tekortkomingen vertoont. (3) In januari 2020 hebben de Turkse bevoegde instanties informatie verstrekt over de corrigerende maatregelen die zijn genomen om deze tekortkomingen aan te pakken. Dit werd aanvankelijk positief beoordeeld op papier, maar als gevolg van beperkingen in verband met de COVID-19-pandemie was het nog niet mogelijk een audit ter plaatse te houden om de uitvoering van die acties te verifiëren. Totdat de resultaten van deze audit gunstig zijn beoordeeld, moeten de bij Uitvoeringsverordening (EU) nr. 743/2013 ingestelde maatregelen van kracht blijven. (4) Uitvoeringsverordening (EU) nr. 743/2013 is vervallen op 31 december 2021. Aangezien Richtlijn 97/78/EG van de Raad ( 3 ) , die de grondslag vormt voor bovengenoemde verordening, niet langer van toepassing is, moet de rechtsgrondslag van Uitvoeringsverordening (EU) nr. 743/2013 worden geactualiseerd om te verwijzen naar artikel 128 van Verordening (EU) 2017/625. (5) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Onderwerp Deze verordening is van toepassing op voor menselijke consumptie bestemde levende, gekoelde, ingevroren en verwerkte tweekleppige weekdieren (GN-codes 0307, 1605) van oorsprong uit of verzonden vanuit Turkije. Artikel 2 Verbod op de invoer van levende en gekoelde tweekleppige weekdieren De lidstaten staan binnenkomst in de Unie van levende en gekoelde tweekleppige weekdieren van oorsprong uit of verzonden vanuit Turkije niet toe. Artikel 3 Maatregelen betreffende ingevroren en verwerkte tweekleppige weekdieren 1.   De lidstaten voeren, met behulp van passende bemonsteringsschema’s en detectiemethoden, op zendingen van ingevroren en verwerkte tweekleppige weekdieren van oorsprong uit of verzonden vanuit Turkije tests uit overeenkomstig lid 2. Deze tests worden uitgevoerd aan de grensinspectiepost van binnenkomst in de Unie van de betrokken zendingen. 2.   De lidstaten voeren de nodige tests uit om: a) het besmettingsniveau met Escherichia coli in alle zendingen van ingevroren tweekleppige weekdieren vast te stellen; b) de aanwezigheid van mariene biotoxinen in alle zendingen van ingevroren of verwerkte tweekleppige weekdieren vast te stellen. 3.   Zendingen waarop de in de leden 1 en 2 bedoelde tests worden uitgevoerd, blijven onder het toezicht van de bevoegde instanties aan de betrokken grenscontrolepost totdat de resultaten van die tests zijn ontvangen en beoordeeld. 4.   Indien uit de in de leden 1 en 2 bedoelde tests blijkt dat een zending waarschijnlijk schadelijk is voor de menselijke gezondheid, neemt de bevoegde autoriteit de zending onmiddellijk in beslag en vernietigt zij deze of onderwerpt zij deze aan een speciale behandeling zoals bedoeld in artikel 67 van Verordening (EU) 2017/625 en in overeenstemming met artikel 71, leden 1 en 2, van die verordening. Artikel 4 Uitgaven Alle uit de toepassing van deze verordening voortvloeiende uitgaven van de lidstaten zijn voor rekening van de ondernemer die verantwoordelijk is voor de zending op het tijdstip waarop die zending aan de grenscontrolepost van binnenkomst in de Unie wordt aangeboden of diens vertegenwoordiger. Artikel 5 Inwerkingtreding en toepassingsperiode Deze verordening treedt in werking op de vierde dag na die van de bekendmaking ervan in het Publicatieblad van de Europese Unie . Zij is van toepassing tot en met 31 december 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 24 maart 2022. Voor de Commissie De voorzitter Ursula VON DER LEYEN ( 1 ) PB L 95 van 7.4.2017, blz. 1 . ( 2 ) Uitvoeringsverordening (EU) nr. 743/2013 van de Commissie van 31 juli 2013 tot instelling van beschermende maatregelen met betrekking tot de invoer van voor menselijke consumptie bestemde tweekleppige weekdieren uit Turkije ( PB L 205 van 1.8.2013, blz. 1 ). ( 3 ) Richtlijn 97/78/EG van de Raad van 18 december 1997 tot vaststelling van de beginselen voor de organisatie van de veterinaire controles voor producten die uit derde landen in de Gemeenschap worden binnengebracht ( PB L 24 van 30.1.1998, blz. 9 ).",
  "source": "EUR LEX"
}