{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31994Y1206(01):NL:HTML\">",
  "content": "EUR-Lex - 31994Y1206(01) - NL Avis juridique important | 31994Y1206(01) Resolutie van de Raad van 21 november 1994 ter versterking van het concurrentievermogen van de industrie van de Gemeenschap Publicatieblad Nr. C 343 van 06/12/1994 blz. 0001 - 0004 RESOLUTIE VAN DE RAAD van 21 november 1994 ter versterking van het concurrentievermogen van de industrie van de Gemeenschap (94/C 343/01) DE RAAD, verwijzend naar - de mededeling van de Commissie van november 1990 over het industriebeleid in een door concurrentie gekenmerkte open context, - het Witboek van de Commissie van december 1993 inzake groei, concurrentievermogen en werkgelegenheid, - de mededeling van de Commissie van juli 1994 over Europa op weg naar de informatiemaatschappij: een actieplan, en - de mededeling van de Commissie van september 1994 over een beleid inzake het industriële concurrentievermogen voor de Europese Unie, overwegende - dat de nog steeds grote werkloosheid in de Gemeenschap een van de ernstigste problemen vormt waarmee de Gemeenschap en haar Lid-Staten geconfronteerd worden, - dat een concurrerende en innoverende industrie van de Gemeenschap voorwaarde is voor duurzame economische groei en nieuwe werkgelegenheid, - dat industriële produktie en dienstverlening steeds meer complementair zijn en dat een concurrerende industriële sector derhalve absoluut noodzakelijk is voor een optimale benutting van de mogelijkheden voor het creëren van arbeidsplaatsen in de  dienstensector, en vice versa, - dat de economische en sociale cohesie en het concurrentievermogen van de Europese industrie met elkaar samenhangen omdat een concurrerende Europese industrie de cohesie in de hand kan werken en cohesie voor de industrie de voordelen van een bredere  commerciële en geografische basis kan opleveren, - dat, niettegenstaande de belangrijke taak van de overheid, het veiligstellen en verbeteren van het concurrentievermogen in de eerste plaats de taak van het bedrijfsleven is en dat alle sociale partners een grote verantwoordelijkheid dragen voor de  noodzakelijke structuurhervormingen, eraan herinnerend - dat de Gemeenschap en de Lid-Staten er krachtens artikel 130 van het Verdrag tot oprichting van de Europese Gemeenschap zorg voor moeten dragen dat aan de voorwaarden die nodig zijn voor het concurrentievermogen van de industrie wordt voldaan, - dat, krachtens artikel 130 B van het Verdrag, bij het beleid en de maatregelen van de Gemeenschap rekening moet worden gehouden met de doelstellingen van artikel 130 A en dat moet worden bijgedragen tot de verwezenlijking daarvan, - en dat, krachtens de artikelen 3 A en 3 B van het Verdrag, bij alle economische beleidsmaatregelen van de Gemeenschap en de Lid-Staten tevens de beginselen van een open markteconomie met vrije mededinging en van subsidiariteit in acht genomen moeten  worden, I. 1. CONSTATEERT dat de beginselen vermeld in de mededeling van de Commissie van november 1990 over het industriebeleid in een door concurrentie gekenmerkte open context deugdelijk zijn gebleken en dat de belangrijke doelstellingen die destijds zijn  geformuleerd, zoals de feitelijke voltooiing van de gemeenschappelijke markt, de voleinding van de Uruguay-Ronde, de aanneming van het vierde O &  O-programma, inmiddels verwezenlijkt zijn, 2. MEMOREERT dat deze beginselen hun weerslag hebben gevonden in verscheidene resoluties en conclusies van de Raad, en/of in verscheidene mededelingen van de Commissie over kleine en middelgrote ondernemingen, industrie en milieu, industriële  samenwerking en bepaalde sectoren zoals elektronica en informatietechnologie, biotechnologie, textiel, luchtvaart en auto-industrie, 3. ONDERSTREEPT dat de versnelde technische vooruitgang, de toenemende mondialisering van de markten, de intensivering van de internationale concurrentie en het toenemend belang van de milieubescherming van allen die verantwoordelijkheid dragen in de  economie, de politiek en de maatschappij grotere inspanningen vergen om de noodzakelijke structuurhervormingen, waaronder het veiligstellen van een duurzame ontwikkeling, te vergemakkelijken en nieuwe arbeidsplaatsen te creëren, 4. WIJST met nadruk op de bijzondere structurele uitdagingen waarmee de achtergebleven regio's van de Gemeenschap worden geconfronteerd, en verwijst in dit verband naar het vijfde periodeverslag over de sociale en economische situatie van de regio's in  de Gemeenschap, 5. is ervan OVERTUIGD dat verstoringen van de concurrentie moeten worden vermeden, dat de openstelling van markten zowel in als buiten de Gemeenschap moet worden bevorderd en dat door een betrokken partij genomen maatregelen tot behoud van verouderde  structuren en maatregelen die niet verenigbaar zijn met de GATT-beginselen geen geschikte middelen zijn om de aanpassing van de industrie aan de gewijzigde mondiale economische en technologische context te bevorderen, 6. WIJST met nadruk op het feit dat de kadervoorwaarden voor het concurrentievermogen en voor de mededinging moet worden verbeterd, zodat de Europese Unie in de mondiale concurrentiestrijd aantrekkelijk blijft voor het bedrijfsleven en aldus de  oprichting van nieuwe bedrijven en het creëren van nieuwe arbeidsplaatsen in de hand werkt, 7. JUICHT het TOE dat bij de uitvoering van het actieplan dat in december 1993 door de Europese Raad is aangenomen op basis van het Witboek van de Commissie inzake groei, concurrentievermogen en werkgelegenheid, snel vooruitgang is geboekt en verwijst  naar zijn op 22 april 1994 aangenomen conclusies betreffende de verbetering van het concurrentievermogen van de Europese industrie, 8. WACHT met belangstelling op het voor begin december in te dienen eindverslag van de Groep Christophersen over transeuropees vervoer, energie en milieunetwerken, 9. VERWIJST met betrekking tot het Europa op weg naar de mondiale informatiemaatschappij naar zijn conclusies van 28 september 1994, 10. HERINNERT aan zijn Resolutie van 10 oktober 1994 inzake het geïntegreerd programma ten behoeve van het MKB (1). II. 1. JUICHT de mededeling van de Commissie toe over een beleid inzake het industriële concurrentievermogen van de Europese Unie, waarin de nieuwe uitdagingen voor de industrie van de Gemeenschap geanalyseerd worden en voor de tweede helft van de jaren  negentig actiemogelijkheden worden aangereikt, en neemt kennis van de conclusies die de Commissie uit haar analyse trekt, 2. IS VAN OORDEEL dat een industriebeleid van de Europese Gemeenschap marktgericht moet zijn en afgestemd op de mondiale uitdagingen, met het oog op een aanzienlijke verbetering van de concurrentiepositie van de Europese industrie op de wereldmarkt, 3. IS VAN OORDEEL dat op de volgende gebieden maatregelen van de Gemeenschap en de Lid-Staten in het kader van hun respectieve bevoegdheden zeer urgent zijn: a) het scheppen van stabiele kadervoorwaarden voor de gehele economie, met name door i) consequente afstemming van het beleid van de Lid-Staten op de convergentiedoelstellingen van de Gemeenschap en een ononderbroken verdere consolidatie van de begroting op alle overheidsniveaus, ii) tenuitvoerlegging van de Economische en Monetaire Unie overeenkomstig de in het Verdrag vastgelegde criteria en met inachtneming van de resultaten van de Europese Raad van Edinburgh, iii) beperking van de financiële en niet-financiële druk op de bedrijven, onder andere door versterking van hun investeringsvermogen en tevens van het vermogen van de industrie en de dienstensector om nieuwe arbeidsplaatsen te creëren, iv) een op lange termijn betrouwbaar optreden van de overheid op alle niveaus, met inachtneming van de noodzaak om het concurrentievermogen van de industriële en dienstensector te verbeteren; b) het uit de weg ruimen van nodeloze bureaucratie voor de bedrijven, met name voor het MKB, door i) een zo snel mogelijke afschaffing van overbodige voorschriften en verplichtingen en vereenvoudiging van administratieve procedures, ii) behandeling van de voorstellen die door de op verzoek van de Europese Raad opgerichte onafhankelijke deskundigengroep voor dereguleringsvraagstukken en door het overeenkomstig de Resolutie van de Raad van 10 oktober 1994 opgerichte Comité zullen  worden ingediend, en overweging van passende maatregelen, onder andere met het oog op de verbetering van de werking van de interne markt, iii) tenuitvoerlegging van passende maatregelen ter verbetering van doelmatigheid en flexibiliteit van de arbeidsmarkten, iv) opheffing van de nog bestaande druk op het grensoverschrijdende handelsverkeer binnen de interne markt, v) betere samenwerking tussen de Commissie en de overheden van de Lid-Staten; c) een eerlijke interne en externe concurrentie door i) consequente en coherente toepassing van de mededingingsvoorschriften en strenge controle op de steunverlening, ii) grotere doorzichtigheid van de controle door de Commissie op steunverlening en verdere bestudering van een horizontale aanpak, iii) versterking en uitbreiding van het open multilaterale wereldhandelssysteem, met name een snelle toepassing van de resultaten van de Uruguay-Ronde, zodat de Wereldhandelsorganisatie op 1 januari 1995 haar werkzaamheden kan aanvangen, iv) verdere versterking van de werking en openstelling van de Europese interne markt, v) systematische opsporing van belemmeringen voor handel en investeringen in derde landen en een strategie voor de opheffing ervan, vi) correcte en tijdige tenuitvoerlegging van geharmoniseerde voorschriften met het oog op de opheffing van de nog bestaande belemmeringen voor het interne handelsverkeer, vii) opheffing van bestaande en voorkomen van mogelijke gevallen van discriminatie van de Europese industrie ten gevolge van unilaterale maatregelen of bilaterale markttoegangsovereenkomsten tussen derde landen, viii) onderzoek naar de verbetering van de internationale concurrentievoorschriften en praktijken, teneinde uit conflicten tussen bedrijven of uit overheidsbemoeienis voortvloeiende beperkingen van de internationale concurrentie uit te sluiten; d) verbetering van de industriële samenwerking met de meest betrokken derde landen, met name die landen waarmee de Gemeenschap om historische en culturele redenen vanouds nauwe banden heeft, door i) ondersteuning van de inspanningen van de partnerlanden bij het creëren van stabiele markteconomische kadervoorwaarden, ii) behandeling van de door de Commissie aangekondigde voorstellen voor industriële samenwerking met derde landen en versnelde tenuitvoerlegging van passende maatregelen; e) bevordering van immateriële concurrentiefactoren met betrekking tot de verhoogde complementariteit van materiële en immateriële investeringen, door i) grotere doeltreffendheid van de acties van het vierde O &  O-kaderprogramma en meer deelneming van het MKB aan O &  O-programma's, alsmede toegang tot de resultaten daarvan, met het oog op de versterking van de wetenschappelijke en technologische  basis van de communautaire industrie, ii) het creëren van een gunstig klimaat voor samenwerking tussen bedrijven in verschillende Lid-Staten in de industriële en dienstensector, met name op het gebied van onderzoek en ontwikkeling, en vereenvoudiging van de procedures voor het opzetten van  netwerken van industriegerichte onderzoekscentra, iii) rekening te houden met de economische en sociale cohesie, iv) maatregelen waarmee de industrie wordt gestimuleerd om kwaliteitsbeginselen aan te nemen, v) het versnellen van het standaardisatieproces, vi) het vergemakkelijken van de uitwisseling van ervaring en informatie inzake beroepsopleiding, met het oog op een optimale beroepsopleiding in de gehele Gemeenschap, vii) meer rekening te houden met milieu-eisen, zonder aantasting van het internationale concurrentievermogen van de Europese industrie, viii) voortzetting van de structuurhervormingen in de Europese industrie waaraan het Structuurfonds, met name in het kader van de industriële hervorming, een positieve bijdrage kan leveren, met inachtneming van de bevoegdheden die krachtens de  regelgeving inzake de Structuurfondsen aan de Lid-Staten worden toegekend. III. DE RAAD VERZOEKT DE COMMISSIE, 1. bij alle initiatieven en voorstellen op het gebied van industriebeleid de hierboven vermelde beginselen als uitgangspunt te nemen, 2. met die beginselen rekening te houden, wanneer zij, onder andere op grond van de voor het panorama van de Europese industrie ingewonnen informatie, jaarlijks aan de Raad verslag uitbrengt over de ontwikkeling van het concurrentievermogen van de  Europese industrie zoals de Raad in zijn conclusies van 22 april 1994 heeft gevraagd, 3. rekening te houden met de groei en de mogelijkheden voor werkgelegenheid in de industriële en dienstensector, en met de belemmeringen voor de verwezenlijking daarvan, en deze kwesties te behandelen in de verslagen aan de Europese Raad van Essen, 4. hem verslag uit te brengen over de bevindingen van de in de Resolutie van de Raad van 10 oktober 1994 betreffende het geïntegreerd programma voor het MKB vermelde nationale contactpunten, 5. de delokalisatiekwestie te bestuderen en over haar bevindingen verslag uit te brengen aan de directeuren-generaal van de industrie, 6. onmiddellijk de nodige maatregelen te nemen om, in samenwerking met de industrie en de nationale administraties, een databank op te richten voor gegevens betreffende de belemmeringen waarmee Europese bedrijven in derde landen worden geconfronteerd, 7. hem verslag uit te brengen over de maatregelen die de Commissie heeft genomen ter uitvoering van de resoluties en conclusies die de Raad sinds 1990 over het industriebeleid heeft aangenomen, 8. hem voor de volgende Raadszitting een tijdschema voor te leggen voor de indiening van passende voorstellen inzake de uitwerking van de door de Commissie in haar mededeling over een beleid inzake het industriële concurrentievermogen voor de Europese  Unie aangekondigde initiatieven met betrekking tot immateriële investeringen, industriële samenwerking, concurrentie en modernisering van de rol van de overheid. (1) PB nr. C 294 van 22. 10. 1994, blz. 6.",
  "source": "EUR LEX"
}