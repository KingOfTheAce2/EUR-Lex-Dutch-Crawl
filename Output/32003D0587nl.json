{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0587:NL:HTML\">",
  "content": "EUR-Lex - 32003D0587 - NL Avis juridique important | 32003D0587 2003/587/EG: Beschikking van de Commissie van 5 augustus 2003 betreffende de naleving van Richtlijn 1999/35/EG van de Raad van 29 apil 1999 met betrekking tot het blussysteem dat wordt gebruikt op de ro-ro-veerboot \"Finnsailor\" (IMO Nr. 8401444) (kennisgeving geschied onder nummer C(2003) 2819) Publicatieblad Nr. L 198 van 06/08/2003 blz. 0017 - 0018 Beschikking van de Commissie van 5 augustus 2003 betreffende de naleving van Richtlijn 1999/35/EG van de Raad van 29 apil 1999 met betrekking tot het blussysteem dat wordt gebruikt op de ro-ro-veerboot \"Finnsailor\" (IMO Nr. 8401444) (kennisgeving geschied onder nummer C(2003) 2819) (Slechts de teksten in de Finse en de Zweedse taal zijn authentiek) (2003/587/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 1999/35/EG van de Raad van 29 april 1999 betreffende een stelsel van verplichte onderzoeken voor de veilige exploitatie van geregelde diensten met ro-ro-veerboten en hogesnelheidspassagiersvaartuigen(1), gewijzigd bij Richtlijn 2002/84/EG van het Europees Parlement en de Raad(2), en met name op artikel 11, lid 8, Overwegende hetgeen volgt: (1) Richtlijn 1999/35/EG van de Raad voorziet in een systeem van verplichte onderzoeken van ro-ro-veerboten met geregelde diensten naar of van havens in de lidstaten teneinde erop toe te zien dat het schip geldige certificaten heeft; tevens voorziet de richtlijn in samenwerking tussen de administraties van twee of meer staten van ontvangst die betrokken zijn bij een specifiek onderzoek van hetzelfde schip of vaartuig. (2) Indien de staten van ontvangst het niet eens worden over de resultaten van een specifiek onderzoek, stelt de administratie van een bij een specifiek onderzoek betrokken staat van ontvangst, overeenkomstig artikel 11, lid 7, van Richtlijn 1999/35/EG, onmiddellijk de Commissie op de hoogte van de redenen van het meningsverschil. (3) Overeenkomstig artikel 11, lid 8, van Richtlijn 1999/35/EG van de Raad, neemt de Commissie, indien het meningsverschil tussen deze administraties blijft voortbestaan, een besluit op basis van het advies van het krachtens artikel 16 van de richtlijn ingestelde comité. (4) In zijn hoedanigheid van staat van ontvangst heeft het Koninkrijk Zweden op 3 juli 2002 de Commissie ingelicht over een meningsverschil met de Republiek Finland betreffende het blussysteem dat wordt gebruikt op het autodek van de ro-ro-veerboot \"Finnsailor\" (IMO(3) Nr. 8401444)(4) dat onder Finse vlag vaart; volgens Zweden voldoet dit schip niet aan de eisen van het Internationaal Verdrag voor de Beveiliging van Mensenlevens op Zee (SOLAS) voor de gedeelten van een schip waartoe de passagiers gedurende de reis en tijdens het laden en lossen toegang hebben. (5) Ruimten van bijzondere aard als gedefinieerd in voorschrift II-2/3.18 van SOLAS, zijn \"ingesloten ruimten boven of onder het schottendek bestemd voor het vervoer van motorrijtuigen met brandstof in hun tank voor hun eigen voortstuwing, waarin en waaruit zulke voertuigen kunnen worden gereden en die toegankelijk zijn voor passagiers\"; het autodek waartoe passagiers tenminste gedurende het laden en lossen toegang hebben, moet beschouwd worden als \"ruimte van bijzondere aard\" en als \"passagiersruimte\". (6) Volgens SOLAS moeten ruimten van bijzondere aard worden voorzien van een vast brandblussysteem overeenkomstig voorschrift II-2/37.1.3, bijvoorbeeld een vast aangebrachte sproei-installatie voor water onder druk, of een andere installatie die volgens IMO Resolutie A.123(V), niet minder doeltreffend is bij het bestrijden van de branden die op elk ogenblik in dergelijke ruimten kunnen ontstaan. (7) Een brandblusinstallatie op basis van gas, zoals kooldioxide, wordt niet voldoende doeltreffend geacht om de branden te bestrijden die, met name tijdens het laden en lossen, wanneer de ruimte niet afgesloten en bijgevolg niet gasdicht is, kunnen voorkomen in ruimten van bijzondere aard; bovendien is het gebruik van een brandblusinstallatie die zodanige hoeveelheden toxische gassen afgeeft dat zulks schadelijk is voor de gezondheid, niet toegestaan. Wanneer daarom laadruimten bijvoorbeeld tijdens het laden en lossen worden gebruikt als passagiersruimten, moeten de gasleidingen in die ruimten zijn afgesloten. (8) De desbetreffende certificaten zijn slechts geldig indien in de bijzondere ruimten een vaste brandblusinstallatie op water wordt geïnstalleerd. (9) De maatregel waarin deze beschikking voorziet is in overeenstemming met het advies van het Comité maritieme veiligheid dat is ingesteld bij Verordening (EG) nr. 2099/2002 van het Europees Parlement en de Raad(5), HEEFT DE VOLGENDE BESCHIKKING GEGEVEN: Artikel 1 De autodekken van de ro-ro-veerboot \"Finnsailor\" (IMO Nr. 8401444) worden beschouwd als ruimten van bijzondere aard en moeten bijgevolg zijn voorzien van een vaste brandblusinstallatie op water, overeenkomstig SOLAS hoofdstuk II-2. Artikel 2 Deze beschikking wordt van toepassing twaalf maanden na de datum van vaststelling. Artikel 3 Deze beschikking is gericht tot de Republiek Finland. Gedaan te Brussel, 5 augustus 2003. Voor de Commissie Loyola De Palacio Vice-voorzitter (1) PB L 138 van 1.6.1999, blz. 1. (2) PB L 324 van 29.11.2002, blz. 53. (3) Internationale Maritieme Organisatie. (4) Indien de naam van het schip is gewijzigd, geldt het IMO-nummer als identificatie. (5) PB L 324 van 29.11.2002, blz. 1.",
  "source": "EUR LEX"
}