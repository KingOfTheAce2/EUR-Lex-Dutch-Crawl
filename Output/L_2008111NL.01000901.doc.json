{
  "url": "http://www.w3.org/1999/xhtml\">",
  "content": "L_2008111NL.01000901.xml 23.4.2008 NL Publicatieblad van de Europese Unie L 111/9 VERORDENING (EG) N r. 360/2008 VAN DE COMMISSIE van 18 april 2008 tot wijziging van bijlage I bij Verordening (EEG) nr. 2658/87 van de Raad met betrekking tot de tarief- en statistieknomenclatuur en het gemeenschappelijk douanetarief DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2658/87 van de Raad van 23 juli 1987 met betrekking tot de statistiek- en tariefnomenclatuur en het gemeenschappelijk douanetarief ( 1 ) , met name op artikel 9, lid 1, onder a), Overwegende hetgeen volgt: (1) Voor de indeling van vruchtensappen in de gecombineerde nomenclatuur die de bijlage vormt bij Verordening (EEG) nr. 2658/87 moet een onderscheid worden gemaakt tussen vruchtensappen met toegevoegde suiker van post 2009 enerzijds en bereidingen voor de vervaardiging van dranken, waaronder gearomatiseerde suikerstroop, van post 2106 anderzijds. (2) Volgens de toelichting bij post 2009 van het geharmoniseerde systeem kan suiker, naast andere additieven, worden toegevoegd aan vruchtensappen, mits deze hun oorspronkelijke karakter behouden. (3) Daarom moeten vruchtensappen of mengsels van vruchtensappen, al dan niet met toegevoegde suiker, worden ingedeeld onder de onderverdelingen van post 2009 van de gecombineerde nomenclatuur, tenzij deze hun oorspronkelijke karakter van vruchtensap hebben verloren. In het laatste geval moeten zij worden uitgesloten van een indeling onder post 2009 en moeten zij onder post 2106 worden ingedeeld. (4) Overeenkomstig aanvullende aantekening (GN) 5 b) bij hoofdstuk 20 van de gecombineerde nomenclatuur hebben vruchtensappen waaraan zoveel suiker is toegevoegd dat zij minder dan 50 gewichtspercenten vruchtensap bevatten hun natuurlijke staat van vruchtensap verloren en kunnen zij daarom niet onder post 2009 worden ingedeeld. Het gehalte aan toegevoegde suiker moet worden bepaald volgens de brixwaarde, die onder meer afhangt van het suikergehalte van deze producten. (5) Er zijn problemen ontstaan bij de indeling van geconcentreerd natuurlijk vruchtensap. Wanneer het gehalte aan toegevoegde suiker van deze producten berekend wordt zoals aangegeven in de aanvullende aantekeningen (GN) 2 en 5, kan dit zo hoog lijken dat de producten minder dan 50 gewichtspercenten vruchtensap bevatten zodat zij onder post 2106 moeten worden ingedeeld. Dit resultaat is onbevredigend, daar het gebaseerd is op een fictieve berekening van het gehalte aan toegevoegde suiker, terwijl in werkelijkheid geen suiker is toegevoegd en het hoge gehalte aan toegevoegde suiker door de concentratie is veroorzaakt. (6) Het verdient daarom aanbeveling punt b) van aanvullende aantekening (GN) 5 bij hoofdstuk 20 enigszins anders te formuleren en een nieuwe bepaling aan dit punt toe te voegen waarin duidelijk is vermeld dat het criterium van 50 gewichtspercenten van het vruchtensap niet van toepassing is op geconcentreerde natuurlijke vruchtensappen, zodat deze niet van post 2009 worden uitgesloten op basis van een berekend gehalte aan toegevoegde suiker. Ook dient duidelijk te worden vermeld dat aanvullende aantekening (GN) 5 op de producten moet worden toegepast zoals aangeboden. (7) Verordening (EEG) nr. 2658/87 moet daarom dienovereenkomstig worden gewijzigd. (8) De bepalingen van deze verordening zijn in overeenstemming met het advies van het Comité Douanewetboek, HEEFT DE VOLGENDE VERORDENING VASTGESTELD: Artikel 1 Aanvullende aantekening (GN) 5 op hoofdstuk 20 van de gecombineerde nomenclatuur bij Verordening (EEG) nr. 2658/87 wordt vervangen door: „5. Het volgende is van toepassing op de producten zoals aangeboden: a) het gehalte aan toegevoegde suiker van de producten bedoeld bij post 2009 is gelijk aan hun suikergehalte verminderd met het hierna vermelde getal, naargelang van de soort van het sap: — sap van citroenen of van tomaten: 3; — druivensap: 15; — sap van andere vruchten of van groenten, mengsels daaronder begrepen: 13; b) vruchtensappen met toegevoegde suiker, met een brixwaarde van niet meer dan 67, die minder dan 50 gewichtspercenten vruchtensap bevatten, verliezen hun oorspronkelijke karakter van vruchtensappen als bedoeld bij post 2009. Punt b) is niet van toepassing op geconcentreerde natuurlijke vruchtensappen. Geconcentreerde natuurlijke vruchtensappen zijn daarom niet uitgesloten van post 2009.”. Artikel 2 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 april 2008. Voor de Commissie László KOVÁCS Lid van de Commissie ( 1 ) PB L 256 van 7.9.1987, blz. 1 . Verordening laatstelijk gewijzigd bij Verordening (EG) nr. 275/2008 ( PB L 85 van 27.3.2008, blz. 3 ).",
  "source": "EUR LEX"
}