{
  "url": "http://www.w3.org/1999/xhtml\"><!--",
  "content": "L_202402516NL.000101.fmx.xml Publicatieblad van de Europese Unie NL L-serie 2024/2516 30.9.2024 VERORDENING (EU) 2024/2516 VAN HET EUROPEES PARLEMENT EN DE RAAD van 18 september 2024 tot wijziging van Verordening (EU) 2019/1009 met betrekking tot de digitale etikettering van EU-bemestingsproducten (Voor de EER relevante tekst) HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 114, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien het advies van het Europees Economisch en Sociaal Comité ( 1 ) , Handelend volgens de gewone wetgevingsprocedure ( 2 ) , Overwegende hetgeen volgt: (1) Bijlage III bij Verordening (EU) 2019/1009 van het Europees Parlement en de Raad ( 3 ) bevat de etiketteringsvoorschriften voor EU-bemestingsproducten. De in die bijlage bedoelde informatie moet worden vermeld op een etiket in fysieke vorm dat aan de verpakking wordt bevestigd of, voor de etiketteringselementen die niet op het etiket kunnen worden vermeld omdat de verpakking te klein is, worden opgenomen in een afzonderlijke bijsluiter bij die verpakking (een “fysiek etiket”), en producten zonder verpakking moeten vergezeld gaan van een bijsluiter. De etiketteringsvoorschriften hebben betrekking op parameters die verband houden met de agronomische efficiëntie van EU-bemestingsproducten, zoals het nutriëntengehalte, alsmede op andere parameters die verband houden met zulke producten, zoals de hoeveelheid. De etiketteringsvoorschriften hebben ook betrekking op informatie die noodzakelijk is voor de bescherming van de menselijke gezondheid en het milieu bij het gebruik van EU-bemestingsproducten, zoals informatie die noodzakelijk is voor de correcte toepassing van Richtlijn 91/676/EEG van de Raad ( 4 ) , en informatie die noodzakelijk is voor de correcte behandeling en het correcte gebruik van dergelijke producten na aankoop, bijvoorbeeld informatie over de opslagomstandigheden. (2) De vorm waarin EU-bemestingsproducten overeenkomstig Verordening (EU) 2019/1009 worden geëtiketteerd, moet worden aangepast aan de technologische en maatschappelijke veranderingen op het gebied van de digitalisering. Dit moet gebeuren zonder afbreuk te doen aan de kwaliteit of toegankelijkheid van informatie en met het oog op een betere informatieverstrekking, waarbij rekening wordt gehouden met de gevolgen en de voordelen voor marktdeelnemers en eindgebruikers. (3) Verstrekking van informatie op een etiket in digitale vorm (een “digitaal etiket”) heeft duidelijke voordelen. Digitale etikettering kan de verstrekking van etiketteringsinformatie verbeteren, zowel door overvolle fysieke etiketten te vermijden als door gebruikers in staat te stellen gebruik te maken van verschillende leesopties die alleen door digitale formaten worden geboden, zoals de letters groter maken, automatisch zoeken, voorlezen of vertaling in andere talen. Daarnaast kan digitale etikettering van EU-bemestingsproducten bijdragen tot de voortdurende vooruitgang van de digitale en de groene transformatie van de Europese landbouwsector omdat er minder verpakkingsafval wordt geproduceerd en de rapportageverplichtingen van landbouwers met betrekking tot het gebruik van dergelijke producten worden vergemakkelijkt. Digitale etikettering kan ook leiden tot een efficiënter beheer van de etiketteringsverplichtingen door marktdeelnemers omdat de actualisering van de etiketteringsinformatie wordt vergemakkelijkt en gerichtere informatie kan worden verstrekt aan gebruikers. Hoewel digitale etiketten geen ruimtebeperkingen hebben zoals fysieke etiketten en zodoende informatie kan worden getraceerd en de prijzen van bemestingsproducten omlaag kunnen gaan als gevolg van lagere etiketteringskosten, moet echter irrelevante of onnodige informatie worden vermeden om de optimale kwaliteit van essentiële informatie voor de gebruikers te waarborgen. Daarnaast kan digitale etikettering bijdragen tot een verlaging van de etiketteringskosten in de hele toeleveringsketen, aangezien de etiketten van EU-bemestingsproducten kunnen worden gewijzigd na een transactie tussen marktdeelnemers voordat zij de eindgebruikers bereiken. (4) Digitale etikettering kan echter ook nieuwe uitdagingen met zich meebrengen. Het is bijvoorbeeld mogelijk dat digitale etikettering problemen zal veroorzaken voor kwetsbare groepen, met name voor personen met geen of onvoldoende digitale vaardigheden of zonder toegang tot digitale apparaten die nodig zijn om de digitale etiketten op te vragen, en voor personen met een beperking. Digitale etikettering zou het voor die groepen moeilijker kunnen maken om gemakkelijk toegang te krijgen tot essentiële informatie over de agronomische efficiëntie van EU-bemestingsproducten, alsmede tot instructies voor veilig gebruik en de bescherming van de gezondheid van mensen, dieren en planten en het milieu, en zo uiteindelijk de digitale kloof kunnen versterken. Daarom moeten er voorwaarden worden verbonden aan de invoering van digitale etikettering in Verordening (EU) 2019/1009 en moeten digitale etiketten vlot te begrijpen en toegankelijk zijn voor kwetsbare groepen en personen met een beperking, rekening houdend met de noodzaak om een hoog niveau van bescherming van de gezondheid van mensen, dieren en planten en het milieu te waarborgen, en met de digitale geletterdheid, zonder dat dit tot een buitensporige kostenstijging leidt. Het is cruciaal dat de veiligheid van de gebruikers niet in het gedrang komt bij het gebruiksvriendelijker maken van etikettering door middel van digitale middelen en dat er rekening wordt gehouden met de mogelijkheden en vaardigheden van kleine en middelgrote ondernemingen om etiketten te digitaliseren. (5) Marktdeelnemers moeten vrij kunnen kiezen of zij een digitaal of fysiek etiket willen verstrekken. Dit zal ervoor zorgen dat ze de flexibiliteit hebben om te kiezen voor de regels die het beste bij hun situatie passen. Het is met name belangrijk om geen ongerechtvaardigde kosten te creëren voor kleine en middelgrote ondernemingen, waarvoor digitale etikettering een uitdaging kan vormen gezien de beperkte volumes of soorten EU-bemestingsproducten waarmee zij omgaan. Het is eveneens belangrijk ondersteuning te bieden in de vorm van richtsnoeren en opleidingsprogramma’s zodat die ondernemingen in staat worden gesteld de vaardigheden en capaciteit te ontwikkelen die nodig zijn om aan deze verordening te voldoen. (6) De keuze om een digitaal etiket te verstrekken ligt voornamelijk bij de fabrikanten en importeurs die verantwoordelijk zijn voor de naleving van de etiketteringsvoorschriften van bijlage III bij Verordening (EU) 2019/1009. Dat is belangrijk om ervoor te zorgen dat zij geïnformeerde beslissingen kunnen nemen die zijn afgestemd op hun productassortiment en de beoogde klanten. Om het gebruik van digitale etiketten zo veel mogelijk te stimuleren en zo de informatieverstrekking aan gebruikers te verbeteren, moeten distributeurs echter ook de etiketten van EU-bemestingsproducten die zij op de markt aanbieden, kunnen digitaliseren op basis van de door de fabrikant verstrekte informatie. Het gebruik van digitale etiketten moet zorgen voor een consistente stroom van correcte informatie in de hele toeleveringsketen. De mate waarin gebruik wordt gemaakt van digitale etikettering moet afhangen van twee factoren: of de EU-bemestingsproducten aan marktdeelnemers of eindgebruikers worden aangeboden en of de producten al dan niet met een verpakking worden geleverd. (7) Het moet marktdeelnemers worden toegestaan om alle in bijlage III bij Verordening (EU) 2019/1009 bedoelde etiketteringselementen alleen op een digitaal etiket te vermelden voor de EU-bemestingsproducten die, met of zonder verpakking, aan andere marktdeelnemers worden geleverd. Het gebruik van digitale etiketten kan in dergelijke gevallen afval verminderen en de etiketteringskosten verlagen in de toeleveringsketen. Importeurs of distributeurs zullen vervolgens een fysiek etiket rechtstreeks op het EU-bemestingsproduct kunnen aanbrengen in de officiële talen die nodig zijn voor hun specifieke situatie. Daarnaast kunnen in geval van menging, verpakking of herverpakking van EU-bemestingsproducten etiketteringskosten worden vermeden, aangezien de producten slechts één keer met een fysiek etiket kunnen worden geëtiketteerd voordat zij de eindgebruikers bereiken. Aangezien dergelijke producten aan marktdeelnemers worden geleverd, heeft het gebruik van uitsluitend digitale etiketten geen invloed op de informatieverstrekking aan de eindgebruikers. Indien de marktdeelnemers ervoor kiezen om, naast een digitaal etiket, een fysiek etiket te verstrekken, moeten zij vrij kunnen beslissen welke etiketteringselementen zij op dat fysieke etiket vermelden overeenkomstig Verordening (EU) 2019/1009. (8) Fysieke etiketten blijven de voorkeursoptie voor eindgebruikers om essentiële informatie te verkrijgen over het gebruik van EU-bemestingsproducten omdat deze directe betrouwbare toegang tot informatie bieden doordat ze op de verpakking zijn aangebracht. Bovendien wordt de overgrote meerderheid van de op de markt verkrijgbare EU-bemestingsproducten gebruikt door professionele gebruikers, zoals landbouwers en agrarische loonbedrijven. Hoewel professionele gebruikers gewend zijn met bemestingsproducten te werken en voor hun bemestingsplannen dikwijls een beroep doen op adviesdiensten, behoren zij vaak tot oudere leeftijdsgroepen met minder digitale vaardigheden en kunnen zij moeilijkheden ondervinden bij de raadpleging van digitale etiketten. Daarnaast kan er in minder ontwikkelde plattelandsgebieden sprake zijn van een instabiele internetverbinding op het land of op de boerderij. (9) Indien marktdeelnemers kiezen voor digitale etikettering van EU-bemestingsproducten die in een verpakking aan eindgebruikers worden geleverd, moeten zij ervoor zorgen dat ook op het fysieke etiket een bepaald minimum aan essentiële informatie over de agronomische efficiëntie en het gebruik van het product aanwezig is. In deze context en in verband met andere specifieke voorschriften voor producten die in een verpakking worden aangeboden, mag een verpakking in overeenstemming met Verordening (EU) nr. 142/2011 van de Commissie ( 5 ) niet meer dan 1 000 kg bevatten, zodat grotere hoeveelheden, die doorgaans in een industriële omgeving worden gebruikt, anders worden behandeld dan op consumenten gerichte verpakkingen. Producten die worden geleverd in een verpakking die deze grenswaarde overschrijdt, moeten voor de toepassing van Verordening (EU) 2019/1009 geacht worden zonder verpakking te zijn geleverd. Dit biedt ook een antwoord op de uitdagingen waarmee kwetsbare groepen kunnen worden geconfronteerd. Als het marktdeelnemers wordt toegestaan bepaalde informatie uitsluitend op een digitaal etiket te verstrekken, moet de keuze van die informatie daarom op de huidige stand van de digitalisering van de samenleving en de specifieke situatie van de gebruikers van EU-bemestingsproducten worden afgestemd en moet daarbij rekening worden gehouden met de diversiteit van de gebruikers. Om alle eindgebruikers in staat te stellen geïnformeerde keuzes te maken alvorens EU-bemestingsproducten te kopen en om ervoor te zorgen dat alle groepen eindgebruikers veilig omgaan met dergelijke producten en ze veilig gebruiken, moet het fysieke etiket altijd informatie bevatten over veiligheid en de bescherming van de gezondheid van mensen, dieren en planten en het milieu, evenals een minimum aan informatie over de agronomische efficiëntie van de EU-bemestingsproducten en over de inhoud en het correcte gebruik ervan. Digitale etiketten kunnen ook informatie bevatten over broeikasgasemissies die verband houden met het productieproces, de milieueffecten van de meststof, waaronder het productieproces van de meststof, en de agro-ecologische efficiëntie. In Verordening (EU) 2019/1009 moet duidelijk worden aangegeven welke informatie uitsluitend in digitale vorm kan worden verstrekt. (10) Voor EU-bemestingsproducten die onverpakt worden geleverd, moeten de marktdeelnemers de etiketteringselementen in een bijsluiter verstrekken zodat de gebruikers, inclusief mensen zonder elementaire leesvaardigheid, nog altijd toegang hebben tot essentiële informatie, ook zonder directe verpakking. In tegenstelling tot een fysiek etiket is de bijsluiter niet fysiek met het product verbonden en biedt deze dus geen directe toegang tot de informatie die relevant is bij het omgaan met het product. De bijsluiter moet daarom dienen als brug tussen het product en de gebruiker, zodat essentiële gegevens niet verloren gaan. Dezelfde etiketteringselementen verstrekken in digitaal formaat zou een aanpassing inhouden van de manier waarop de informatie wordt opgevraagd. Een dergelijke aanpassing zou gerechtvaardigd zijn eens de risico’s voor de gebruikers naar behoren zijn aangepakt en beperkt. Het digitale formaat moet flexibel en geharmoniseerd zijn en in real time worden bijgewerkt, zodat gebruikers altijd kunnen beschikken over de meest recente informatie. Het moet marktdeelnemers daarom worden toegestaan alle in bijlage III bij Verordening (EU) 2019/1009 bedoelde etiketteringselementen voor onverpakt geleverde EU-bemestingsproducten uitsluitend op een digitaal etiket te vermelden. Indien de marktdeelnemers ervoor kiezen om, naast een digitaal etiket, een bijsluiter te verstrekken, moeten zij vrij kunnen beslissen welke etiketteringselementen zij in die bijsluiter willen vermelden. (11) Om te zorgen voor een gelijk speelveld voor marktdeelnemers die EU-bemestingsproducten op de markt aanbieden en om de eindgebruikers bij het omgaan met dergelijke producten te beschermen, moeten geharmoniseerde voorschriften voor de digitale etikettering worden vastgesteld. (12) Om ervoor te zorgen dat gebruikers alle noodzakelijke etiketteringselementen op het digitale etiket ontvangen en de informatie niet van zowel een fysiek als een digitaal etiket hoeven samen te brengen, moeten marktdeelnemers die een digitaal etiket gebruiken, verplicht worden al deze etiketteringselementen op het digitale etiket te vermelden, met inbegrip van de elementen die ook op het fysieke etiket staan, om zo te zorgen voor één enkele bron van alle noodzakelijke informatie. Aangezien informatie aan de hand waarvan eindgebruikers de fabrikant en de importeur van de EU-bemestingsproducten kunnen identificeren en contacteren essentiële informatie is, moeten digitale etiketten ook die informatie bevatten, aangezien het noodzakelijk is over een directe communicatielijn te beschikken om het vertrouwen en de transparantie te verhogen en de digitale verstrekking van die informatie de koppeling tussen het product en het digitale etiket, alsook tussen de fabrikant of de importeur en de eindgebruiker, zal vergemakkelijken. Omdat bemestingsproducten ook als niet-geharmoniseerde producten in de handel worden gebracht, is het daarnaast van cruciaal belang om de CE-markering en bijbehorende verwijzing naar een aangemelde instantie op het digitale etiket op te nemen, zodat eindgebruikers louter aan de hand van het digitale etiket kunnen herkennen dat het product overeenkomstig Verordening (EU) 2019/1009 in de handel is gebracht. Om de bijwerking van bepaalde door de fabrikanten te verstrekken informatie — die vaak verandert en niet dagelijks door eindgebruikers wordt gebruikt (met name het partijnummer en de productiedatum) — te vergemakkelijken, moeten de fabrikanten echter de optie hebben om de informatie fysiek of digitaal te verstrekken. Een dergelijke flexibiliteit moet leiden tot snellere en nauwkeurigere bijwerkingen. Marktdeelnemers moeten ook de optie hebben om de hoeveelheid niet op het digitale etiket te vermelden indien deze reeds in fysieke vorm wordt verstrekt, aangezien dat element in de toeleveringsketen nog kan veranderen of kan variëren bij elke transactie indien producten zonder verpakking worden geleverd. Er zij aan herinnerd dat het ook van essentieel belang is dat de eindgebruiker over de in Verordening (EU) 2023/988 van het Europees Parlement en de Raad ( 6 ) bedoelde informatie beschikt om de verantwoordelijke voor in de Unie in de handel gebrachte producten te kunnen identificeren en contacteren. (13) Digitale etiketten zijn, net als fysieke etiketten, een middel om verplichte informatie over EU-bemestingsproducten aan de gebruikers te verstrekken. Marktdeelnemers moeten dan ook zorgen voor gratis toegang tot een digitaal etiket gedurende een periode van ten minste tien jaar vanaf de datum waarop het betreffende EU-bemestingsproduct in de handel wordt gebracht. Om de kans te vergroten dat gebruikers de informatie zullen opvragen, moet de informatie op het digitale etiket bovendien gemakkelijk toegankelijk zijn voor eindgebruikers in de Unie door middel van veelgebruikte digitale technologieën die compatibel zijn met alle grote besturingssystemen en browsers, door ervoor te zorgen dat er geen wachtwoord, registratie of specifieke applicatie vereist is om het etiket te kunnen raadplegen, en door rekening te houden met de behoeften van kwetsbare groepen. De gegevensdrager moet rechtstreeks naar het digitale etiket leiden, zonder dat vooraf moet worden geregistreerd, een website moet worden doorbladerd, toepassingen moeten worden gedownload of geïnstalleerd of een wachtwoord moet worden verstrekt, en de toegang tot de informatie mag niet afhankelijk worden gesteld van het geografische gebied binnen het grondgebied van de Unie. Marktdeelnemers mogen de op grond van Verordening (EU) 2019/1009 vereiste informatie niet combineren met andere informatie die niet op grond van die verordening vereist is, zoals marketing- of commerciële boodschappen. Aangezien digitale etiketten geen ruimtelijke beperkingen hebben die typisch zijn voor fysieke etiketten die op de verpakking worden aangebracht, is het belangrijk om de etiketteringselementen die overeenkomstig Verordening (EU) 2019/1009 worden verstrekt, op één plaats samen te brengen in plaats van ze te voegen bij andere door marktdeelnemers verstrekte informatie, waardoor het moeilijk zou zijn deze te vinden. Om de problemen waarmee kwetsbare groepen, met name personen met een beperking, kunnen worden geconfronteerd, verder te beperken, moeten marktdeelnemers er ook voor zorgen dat digitale etiketten worden gepresenteerd op een manier die rekening houdt met de behoeften van dergelijke groepen. Tegelijkertijd biedt het feit dat digitale etiketten geen ruimtelijke beperkingen kennen ook een mogelijkheid om aanvullende informatie op te nemen over het gebruik van het EU-bemestingsproduct, zoals aanbevelingen en beste praktijken om nutriëntenverlies te beperken. Marktdeelnemers moeten daarom dergelijke informatie op het digitale etiket kunnen verstrekken. (14) Rekening houdend met het belang van de gebruikers om toegang te hebben tot informatie over EU-bemestingsproducten met een relatief lange houdbaarheid en met het belang van de marktdeelnemers om onnodige kosten te vermijden, moeten marktdeelnemers ervoor zorgen dat het digitale etiket beschikbaar is gedurende een periode van ten minste tien jaar vanaf de datum waarop het EU-bemestingsproduct in de handel wordt gebracht. (15) Om mogelijke risico’s als gevolg van het niet beschikbaar zijn van het digitale etiket voor kwetsbare groepen te beperken, met name wat betreft EU-bemestingsproducten die zonder verpakking aan eindgebruikers worden geleverd, en indien alle etiketteringselementen digitaal kunnen worden verstrekt, moeten marktdeelnemers verantwoordelijk zijn voor het desgevraagd op alternatieve wijze verstrekken van de etiketteringselementen aan de eindgebruikers. Potentiële eindgebruikers moeten het recht hebben om, ongeacht een aankoop, op alternatieve wijze informatie te ontvangen om een geïnformeerde beslissing te kunnen nemen. Wanneer het digitale etiket tijdelijk niet beschikbaar is, moet de informatie zelfs ongevraagd op alternatieve wijze worden verstrekt. Daarnaast moet voor producten die zonder verpakking en uitsluitend met een digitaal etiket aan eindgebruikers worden geleverd, de overeenkomstig bijlage III bij Verordening (EU) 2019/1009 verstrekte etiketteringsinformatie ook op een zichtbare plaats in de bedrijfsruimten van het verkooppunt zijn aangebracht. Dit zal ertoe bijdragen dat potentiële eindgebruikers naar behoren worden geïnformeerd en dat zij met kennis van zaken aankopen kunnen doen. Het zou ook zorgen voor rechtstreekse toegang tot informatie die relevant is voor de bescherming van de gezondheid van mensen, dieren en planten en het milieu, zoals informatie over het stikstofgehalte die nodig is voor de uitvoering van de nationale regelgeving tot omzetting van Richtlijn 91/676/EEG. (16) De voorschriften voor de technische documentatie in bijlage IV bij Verordening (EU) 2019/1009 moeten worden aangepast zodat rekening wordt gehouden met de invoering van digitale etiketten. Gezien de veranderende aard van digitale platformen en de noodzaak van constante toegankelijkheid moeten die aanpassingen regelmatig worden geëvalueerd. Aangezien de mogelijkheid bestaat om alleen een digitaal etiket te verstrekken voor EU-bemestingsproducten die aan mengers worden aangeboden, moet de technische documentatie van bemestingsproductenblends bovendien een exemplaar bevatten van de krachtens bijlage III bij Verordening (EU) 2019/1009 verstrekte informatie over de samenstellende EU-bemestingsproducten, om het markttoezicht te vergemakkelijken, zodat alle belanghebbenden een duidelijk beeld hebben van de bestanddelen van het product en de herkomst daarvan. (17) Om Verordening (EU) 2019/1009 in overeenstemming te houden met de technische vooruitgang, nieuwe wetenschappelijke kennis en de evolutie op het gebied van de digitalisering van de samenleving, moet aan de Commissie de bevoegdheid worden overgedragen om overeenkomstig artikel 290 van het Verdrag betreffende de werking van de Europese Unie handelingen vast te stellen ter aanvulling van de voorschriften voor digitale etikettering en tot wijziging van bijlage III bij die verordening met betrekking tot de keuze van etiketteringselementen waarvan het marktdeelnemers die EU-bemestingsproducten in een verpakking aan eindgebruikers op de markt aanbieden, is toegestaan ze alleen op een digitaal etiket te verstrekken. Het is van bijzonder belang dat de Commissie bij haar voorbereidende werkzaamheden tot passende raadplegingen overgaat, onder meer op deskundigenniveau, en dat die raadplegingen gebeuren in overeenstemming met de beginselen die zijn vastgelegd in het Interinstitutioneel Akkoord van 13 april 2016 over beter wetgeven ( 7 ) . Het is ook van bijzonder belang dat de Commissie bij haar voorbereidende werkzaamheden rekening houdt met de standpunten van alle belanghebbenden. Met name om te zorgen voor gelijke deelname aan de voorbereiding van gedelegeerde handelingen ontvangen het Europees Parlement en de Raad alle documenten op hetzelfde tijdstip als de deskundigen van de lidstaten, en hebben hun deskundigen systematisch toegang tot de vergaderingen van de deskundigengroepen van de Commissie die zich bezighouden met de voorbereiding van de gedelegeerde handelingen. (18) Bij het vaststellen van meer gedetailleerde regels voor digitale etikettering moet de Commissie bijzondere aandacht besteden aan andere regels van de Unie inzake de verstrekking van informatie over producten of stoffen en mengsels in een digitale vorm. Het moet mogelijk zijn om in één digitale ruimte toegang te krijgen tot alle informatie die op grond van verschillende regels van de Unie vereist is, zodat de gebruikers gemakkelijk toegang hebben tot alle noodzakelijke informatie. Dit zou de gebruikerservaring vereenvoudigen en het vertrouwen in digitale informatiebronnen stimuleren. Voorts zou het een meer alomvattende en gebruiksvriendelijkere interface bieden, wat de transparantie voor en weloverwogen besluitvorming van consumenten bevordert. (19) Wanneer de Commissie bepaalt welke etiketteringselementen uitsluitend digitaal verstrekt kunnen worden door marktdeelnemers die EU-bemestingsproducten in een verpakking aan eindgebruikers op de markt aanbieden, moet zij rekening houden met de mate van digitale geletterdheid van de gebruikers van EU-bemestingsproducten, met de noodzaak om het gebruik van dergelijke producten veilig te houden voor de gezondheid van mensen, dieren en planten en het milieu, en met de noodzaak om te garanderen dat het digitale etiket beschikbaar is gedurende een periode van ten minste tien jaar vanaf de datum waarop het EU-bemestingsproduct in de handel werd gebracht. Daarnaast moet rekening worden gehouden met de evoluerende digitale omgeving, zodat de digitale etikettering toegankelijk en gebruiksvriendelijk blijft, in overeenstemming met de technologische vooruitgang. Het is cruciaal om de feedback van eindgebruikers en belanghebbenden te beoordelen, zodat het digitale etiketteringssysteem voldoet aan hun behoeften en inspeelt op nieuwe zorgen. (20) Verordening (EU) 2019/1009 moet daarom dienovereenkomstig worden gewijzigd. (21) Aangezien deze verordening voorziet in de mogelijkheid om alle of een deel van de voorgeschreven etiketteringselementen van bijlage III bij Verordening (EU) 2019/1009 uitsluitend via digitale etiketten te verstrekken, moet de toepassing ervan worden uitgesteld om voldoende tijd te bieden voor de ontwikkeling van de aanvullende voorschriften voor de digitale etikettering. (22) Daar de doelstellingen van deze verordening, namelijk het verbeteren van de leesbaarheid van de etiketten van EU-bemestingsproducten en het vergemakkelijken van het beheer van dergelijke etiketten door de marktdeelnemers teneinde de werking van de interne markt te waarborgen, niet voldoende door de lidstaten kunnen worden verwezenlijkt, maar, vanwege hun omvang en gevolgen, beter op het niveau van de Unie kunnen worden verwezenlijkt, kan de Unie overeenkomstig het in artikel 5 van het Verdrag betreffende de Europese Unie neergelegde subsidiariteitsbeginsel maatregelen nemen. Overeenkomstig het in hetzelfde artikel neergelegde evenredigheidsbeginsel gaat deze verordening niet verder dan nodig is om deze doelstellingen te verwezenlijken, HEBBEN DE VOLGENDE VERORDENING VASTGESTELD: Artikel 1 Verordening (EU) 2019/1009 wordt als volgt gewijzigd: 1) Artikel 2 wordt als volgt gewijzigd: a) het volgende punt wordt ingevoegd: “10 bis) “verpakking”: een afsluitbare recipiënt met een inhoud van niet meer dan 1 000 kg;” ; b) het volgende punt wordt ingevoegd: “16 bis) “gegevensdrager”: een streepjescode, tweedimensionaal symbool of ander medium voor automatische vastlegging van identificatiegegevens die/dat met een apparaat kan worden gelezen;”. 2) Artikel 6 wordt als volgt gewijzigd: a) aan lid 5 wordt de volgende alinea toegevoegd: “De in de eerste alinea bedoelde informatie wordt fysiek op de verpakking of het begeleidende document, digitaal, of op beide wijzen verstrekt. Wanneer de informatie in digitale vorm wordt verstrekt, zijn de in artikel 11 ter voor digitale etiketten vastgestelde vereisten en de in artikel 11 quater vastgestelde verplichtingen van toepassing.” ; b) aan lid 6 wordt de volgende alinea toegevoegd: “De in de eerste alinea bedoelde informatie wordt fysiek op de verpakking of het begeleidende document dan wel zowel fysiek op de verpakking of het begeleidende document als digitaal verstrekt. Wanneer de informatie in digitale vorm wordt verstrekt, zijn de in artikel 11 ter voor digitale etiketten vastgestelde vereisten en de in artikel 11 quater vastgestelde verplichtingen van toepassing.” ; c) lid 7 wordt vervangen door: “7.   Fabrikanten zorgen ervoor dat EU-bemestingsproducten vergezeld gaan van de uit hoofde van bijlage III vereiste etiketteringselementen in de in artikel 11 bis vastgestelde vorm. Die etiketteringselementen zijn: a) gesteld in een voor eindgebruikers gemakkelijk te begrijpen taal, zoals bepaald door de betrokken lidstaat; b) duidelijk, begrijpelijk, accuraat en op een opvallende plek op de verpakking aangebracht; c) toegankelijk voor inspectiedoeleinden wanneer het EU-bemestingsproduct op de markt wordt aangeboden.”. 3) In artikel 8 wordt lid 4 vervangen door: “4.   Importeurs zorgen ervoor dat EU-bemestingsproducten vergezeld gaan van de uit hoofde van bijlage III vereiste etiketteringselementen in de in artikel 11 bis vastgestelde vorm. Die etiketteringselementen zijn: a) gesteld in een voor eindgebruikers gemakkelijk te begrijpen taal, zoals bepaald door de betrokken lidstaat; b) toegankelijk voor inspectiedoeleinden wanneer het EU-bemestingsproduct op de markt wordt aangeboden.”. 4) De volgende artikelen worden ingevoegd: “ Artikel 11 bis Etiketteringsvormen 1.   Wanneer EU-bemestingsproducten in een verpakking aan marktdeelnemers op de markt worden aangeboden, gaan zij vergezeld van de in bijlage III vastgestelde etiketteringselementen in de volgende vorm: a) op een etiket in digitale vorm (“digitaal etiket”), of b) op een etiket in fysieke vorm dat aan de verpakking is bevestigd of, voor de etiketteringselementen die niet op het etiket kunnen worden vermeld omdat de verpakking te klein is, in een afzonderlijke bij de verpakking gevoegde bijsluiter (“fysiek etiket”). 2.   Wanneer EU-bemestingsproducten zonder verpakking aan marktdeelnemers op de markt worden aangeboden, gaan zij vergezeld van de in bijlage III vastgestelde etiketteringselementen in de volgende vorm: a) op een digitaal etiket, of b) in een bij het EU-bemestingsproduct gevoegde bijsluiter. 3.   Wanneer EU-bemestingsproducten in een verpakking aan eindgebruikers op de markt worden aangeboden, gaan zij vergezeld van de in bijlage III vastgestelde etiketteringselementen in de volgende vorm: a) op een fysiek etiket, of b) zowel op een digitaal etiket als op een fysiek etiket. In afwijking van de eerste alinea, punt b), hoeven de etiketteringselementen die in bijlage III met een sterretje zijn gemarkeerd, niet op het fysieke etiket te worden herhaald. 4.   Wanneer EU-bemestingsproducten zonder verpakking aan eindgebruikers op de markt worden aangeboden, gaan zij vergezeld van de in bijlage III vastgestelde etiketteringselementen in de volgende vorm: a) op een digitaal etiket, of b) in een bij het EU-bemestingsproduct gevoegde bijsluiter. 5.   Wanneer marktdeelnemers overeenkomstig dit artikel een digitaal etiket verstrekken, zorgen zij voor consistente etikettering in geval van herhaling en voldoen zij aan de vereisten van de artikelen 11 ter en 11 quater. Artikel 11 ter Voorschriften voor digitale etiketten 1.   Het digitale etiket bevat: a) de op grond van artikel 6, lid 6, en artikel 8, lid 3, vereiste informatie; b) de CE-markering en, indien van toepassing, het identificatienummer van de aangemelde instantie, overeenkomstig de artikelen 17 en 18; c) alle uit hoofde van bijlage III vereiste etiketteringselementen, met uitzondering van de productiedatum en -hoeveelheid indien die elementen op het fysieke etiket is vermeld. 2.   Op het digitale etiket kunnen aanbevelingen voor en beste praktijken over het gebruik van het EU-bemestingsproduct worden opgenomen. 3.   De in lid 1 bedoelde informatie wordt samen op één plaats verstrekt en gescheiden gehouden van de in lid 2 bedoelde informatie en van informatie die niet uit hoofde van deze verordening wordt verstrekt. 4.   Het digitale etiket is: a) gratis toegankelijk; b) gemakkelijk en rechtstreeks toegankelijk via alle belangrijke besturingssystemen en browsers, zonder zich vooraf te moeten registreren, toepassingen te moeten downloaden of installeren, of een wachtwoord te moeten invoeren, en toegankelijk voor alle potentiële gebruikers in de Unie; c) doorzoekbaar; d) zodanig gepresenteerd dat ook wordt tegemoetgekomen aan de behoeften van kwetsbare groepen en deze presentatiewijze kan zo nodig worden aangepast om de toegang voor deze groepen, met name personen met een handicap, te vergemakkelijken; e) beschikbaar gedurende een periode van tien jaar vanaf de datum waarop het betreffende EU-bemestingsproduct in de handel is gebracht, ook in geval van insolventie, liquidatie of stopzetting van de activiteiten in de Unie van de marktdeelnemer die het heeft gecreëerd. Wanneer het digitale etiket in meer dan één taal beschikbaar is, hangt de keuze van de talen niet af van de geografische locatie. 5.   De gegevensdrager die voor een digitaal etiket wordt gebruikt, wordt extern zichtbaar, leesbaar, toegankelijk voor kwetsbare groepen, waaronder personen met een handicap, en op zodanige wijze afgedrukt of fysiek op de verpakking aangebracht dan wel, indien de EU-bemestingsproducten zonder verpakking op de markt worden aangeboden, in het begeleidende document of de bijsluiter aangebracht, dat die gegevensdrager automatisch door digitale apparaten kan worden verwerkt. Artikel 11 quater Verplichtingen van marktdeelnemers die een digitaal etiket verstrekken 1.   Marktdeelnemers die een digitaal etiket verstrekken, volgen, analyseren of gebruiken gebruiksinformatie niet voor andere doeleinden dan voor hetgeen absoluut noodzakelijk is om de relevante informatie digitaal te verstrekken. 2.   Op verzoek van de eindgebruikers en onafhankelijk van een aankoop, of zonder een dergelijk verzoek wanneer het digitale etiket op het moment van aankoop tijdelijk niet beschikbaar is, verstrekken marktdeelnemers die EU-bemestingsproducten aan die eindgebruikers op de markt aanbieden, de op het digitale etiket opgenomen informatie kosteloos op alternatieve wijze. 3.   Wanneer EU-bemestingsproducten overeenkomstig artikel 11 bis, lid 4, punt a), met een digitaal etiket op de markt worden aangeboden, plaatst de marktdeelnemer die deze producten aan eindgebruikers levert, de in artikel 11 ter, lid 1, bedoelde etiketteringsinformatie op een zichtbare plaats in het verkooppunt.”. 5) Aan artikel 42 worden de volgende leden toegevoegd: “9.   Uiterlijk op 1 mei 2027 stelt de Commissie overeenkomstig artikel 44 gedelegeerde handelingen vast om de artikelen 11 ter en 11 quater aan te vullen met specifieke voorschriften voor de digitale etikettering van EU-bemestingsproducten en de voorwaarden voor het nakomen van de verplichtingen van marktdeelnemers die een digitaal etiket verstrekken. In die voorschriften worden met name de soorten elektronische technische oplossingen vastgesteld die marktdeelnemers kunnen gebruiken voor het verstrekken van het digitale etiket, en de alternatieve middelen voor het verstrekken van de informatie als bedoeld in artikel 11 quater, lid 2. Bij de vaststelling van de gedelegeerde handelingen zal de Commissie: a) zorgen voor samenhang met andere relevante handelingen van de Unie; b) innovatie en het gebruik van de modernste technologie aanmoedigen; c) zorgen voor technologische neutraliteit door de keuze van de technologie of apparatuur niet te beperken, voor zover de door de compatibiliteit en de vermijding van interferentie gestelde grenzen zulks toelaten; d) ervoor zorgen dat de digitale etikettering de veiligheid van de eindgebruiker en het milieu niet in gevaar brengt; e) ervoor zorgen dat wijzigingen van het digitale etiket geen afbreuk doen aan het vermogen van de markttoezichtautoriteiten om de inhoud van het etiket die vóór die wijziging bestond, te controleren; f) rekening houden met de mate van digitale geletterdheid van de eindgebruikers van EU-bemestingsproducten; g) rekening houden met de in deze verordening vastgestelde vereiste om de informatie te verstrekken gedurende een periode van tien jaar vanaf de datum waarop het EU-bemestingsproduct in de handel is gebracht; h) rekening houden met de verbetering van het vrije verkeer van EU-bemestingsproducten op de interne markt; i) rekening houden met de behoeften en het vermogen van kleine en middelgrote ondernemingen om aan dergelijke vereisten te voldoen. 10.   De Commissie is bevoegd om overeenkomstig artikel 44 gedelegeerde handelingen vast te stellen tot wijziging van bijlage III met betrekking tot de etiketteringsinformatie die marktdeelnemers overeenkomstig de afwijking in artikel 11 bis, lid 3, tweede alinea, alleen op een digitaal etiket willen verstrekken, om die bijlage aan te passen aan de technische en wetenschappelijke vooruitgang of aan het niveau van de digitale geletterdheid van eindgebruikers van EU-bemestingsproducten. Bij de vaststelling van die gedelegeerde handelingen houdt de Commissie rekening met de noodzaak om veiligheid en een hoog niveau van bescherming van de menselijke en dierlijke gezondheid en het milieu te waarborgen.”. 6) Het volgende artikel wordt ingevoegd: “ Artikel 49 bis Evaluatie Uiterlijk op 21 oktober 2031 voert de Commissie een evaluatie uit van de digitale etikettering van EU-bemestingsproducten zoals ingevoerd bij Verordening (EU) 2024/2516 van het Europees Parlement en de Raad ( *1 ) . In het kader van die evaluatie beoordeelt zij met name: a) de gevolgen van de digitale etikettering van EU-bemestingsproducten voor de goede werking van de interne markt, het niveau van consumentenbescherming en de gevolgen van de digitale etikettering van EU-bemestingsproducten voor bedrijven, met name micro-, kleine en middelgrote ondernemingen; b) de gevolgen van artikel 11 bis en met name de mate waarin marktdeelnemers hebben gekozen voor het gebruik van een digitaal etiket. De Commissie stelt een verslag op met betrekking tot de belangrijkste bevindingen en legt dit voor aan het Europees Parlement, de Raad en het Europees Economisch en Sociaal Comité. De lidstaten verstrekken de Commissie de nodige informatie voor het opstellen van dit verslag. Het verslag gaat, in voorkomend geval, vergezeld van een wetgevingsvoorstel. ( *1 ) Verordening (EU) 2024/2516 van het Europees Parlement en de Raad van 18 september 2024 tot wijziging van Verordening (EU) 2019/1009 met betrekking tot de digitale etikettering van EU-bemestingsproducten ( PB L, 2024/2516, 30.9.2024, ELI: http://data.europa.eu/eli/reg/2024/2516/oj ).”.\" 7) Bijlage III wordt gewijzigd overeenkomstig bijlage I bij deze verordening. 8) Bijlage IV wordt gewijzigd overeenkomstig bijlage II bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 mei 2027. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Straatsburg, 18 september 2024. Voor het Europees Parlement De voorzitter R. METSOLA Voor de Raad De voorzitter BÓKA J. ( 1 ) PB C 293 van 18.8.2023, blz. 108 . ( 2 ) Standpunt van het Europees Parlement van 12 maart 2024 (nog niet bekendgemaakt in het Publicatieblad) en besluit van de Raad van 22 juli 2024. ( 3 ) Verordening (EU) 2019/1009 van het Europees Parlement en de Raad van 5 juni 2019 tot vaststelling van voorschriften inzake het op de markt aanbieden van EU-bemestingsproducten en tot wijziging van de Verordeningen (EG) nr. 1069/2009 en (EG) nr. 1107/2009 en tot intrekking van Verordening (EG) nr. 2003/2003 ( PB L 170 van 25.6.2019, blz. 1 ). ( 4 ) Richtlijn 91/676/EEG van de Raad van 12 december 1991 inzake de bescherming van water tegen verontreiniging door nitraten uit agrarische bronnen ( PB L 375 van 31.12.1991, blz. 1 ). ( 5 ) Verordening (EU) nr. 142/2011 van de Commissie van 25 februari 2011 tot uitvoering van Verordening (EG) nr. 1069/2009 van het Europees Parlement en de Raad tot vaststelling van gezondheidsvoorschriften inzake niet voor menselijke consumptie bestemde dierlijke bijproducten en afgeleide producten en tot uitvoering van Richtlijn 97/78/EG van de Raad wat betreft bepaalde monsters en producten die vrijgesteld zijn van veterinaire controles aan de grens krachtens die richtlijn ( PB L 54 van 26.2.2011, blz. 1 ). ( 6 ) Verordening (EU) 2023/988 van het Europees Parlement en de Raad van 10 mei 2023 inzake algemene productveiligheid, tot wijziging van Verordening (EU) nr. 1025/2012 van het Europees Parlement en de Raad en Richtlijn (EU) 2020/1828 van het Europees Parlement en de Raad, en tot intrekking van Richtlijn 2001/95/EG van het Europees Parlement en de Raad en Richtlijn 87/357/EEG van de Raad ( PB L 135 van 23.5.2023, blz. 1 ). ( 7 ) PB L 123 van 12.5.2016, blz. 1 . BIJLAGE I Bijlage III bij Verordening (EU) 2019/1009 wordt als volgt gewijzigd: 1) Deel I wordt als volgt gewijzigd: a) punt 1 wordt als volgt gewijzigd: i) punt d) wordt vervangen door: “d) instructies voor het beoogde gebruik met betrekking tot de doseringen, het tijdschema, de frequentie en de doelplanten of -paddenstoelen;”; ii) het volgende punt wordt ingevoegd: “d bis) andere instructies voor het beoogde gebruik dan onder punt d) zijn vermeld;*”; iii) punt h) wordt vervangen door: “h) een lijst van alle bestanddelen die meer dan 5 % van het productgewicht of -volume uitmaken, of in het geval van producten in vloeibare vorm aan de hand van drooggewicht, in aflopende volgorde van grootte drooggewicht;*”; iv) de volgende punten worden toegevoegd: “i) een identificatie overeenkomstig artikel 18 van Verordening (EG) nr. 1272/2008 van alle bestanddelen op de in punt h) bedoelde lijst die een stof of mengsel zijn;* j) de aanduidingen van de relevante CMC’s als bedoeld in deel I van bijlage II voor elk bestanddeel op de in punt h) bedoelde lijst;*”; v) de volgende alinea wordt toegevoegd: “In de natuur voorkomende stoffen kunnen, in aanvulling op de in punt i) gevraagde informatie, aan de hand van hun mineralogische namen worden geïdentificeerd.”; b) de volgende punten worden toegevoegd: “12. Wanneer marktdeelnemers een digitaal etiket verstrekken overeenkomstig artikel 11 bis, leden 1 en 2, wordt de voor dat digitale etiket gebruikte de gegevensdrager vergezeld van de waarschuwing “Er moet een fysiek etiket worden verstrekt overeenkomstig Verordening (EU) 2019/1009 voordat het product in een verpakking met een inhoud tot 1 000 kg aan eindgebruikers op de markt wordt aangeboden”, of van een soortgelijke waarschuwing. 13. Wanneer marktdeelnemers een digitaal etiket verstrekken overeenkomstig artikel 11 bis, lid 3, tweede alinea, wordt de voor dat digitale etiket gebruikte gegevensdrager vergezeld van de vermelding “Meer uitgebreide informatie over het product is online beschikbaar. U kunt uw leverancier vragen deze informatie op een andere manier te verstrekken”, of van een soortgelijke vermelding. 14. Wanneer marktdeelnemers een digitaal etiket verstrekken overeenkomstig artikel 11 bis, lid 4, wordt de voor dat digitale etiket gebruikte gegevensdrager vergezeld van de vermelding “Informatie over de agronomische efficiëntie en de veilige behandeling van het product is online beschikbaar. U kunt uw leverancier vragen deze informatie op een andere manier te verstrekken”, of van een soortgelijke vermelding.”. 2) Deel II wordt als volgt gewijzigd: a) de afdeling “PFC 1 A): ORGANISCHE MESTSTOF” wordt als volgt gewijzigd: i) in punt d) worden de subpunten v) en vi) vervangen door: “v) organische koolstof (C org );* vi) droge stof;*”; ii) de punten e) en f) worden vervangen door: “e) de verhouding van organische koolstof tot totaal stikstof (C org /N);* f) de productiedatum;*”; b) de afdeling “PFC 1 B): ORGANO-MINERALE MESTSTOF” wordt als volgt gewijzigd: i) in punt 1, d), worden de subpunten v) en vi) vervangen door: “v) organische koolstof (C org );* vi) droge stof;*”; ii) in punt 5 wordt subpunt c bis) vervangen door: “c bis) indien de aangegeven micronutriënten gecheleerd zijn door middel van (een) chelaatvormer(s), het pH-bereik dat een aanvaardbare stabiliteit garandeert;*”; c) de afdeling “PFC 1 C) I) a): VASTE ANORGANISCHE MACRONUTRIËNTENMESTSTOF” wordt als volgt gewijzigd: i) punt 2 wordt vervangen door: “2. De korrelgrootteverdeling van een vaste anorganische macronutriëntenmeststof wordt vermeld, uitgedrukt als het massaprocent van het product dat door een zeef met een bepaalde maaswijdte gaat.*”; ii) punt 4 wordt als volgt gewijzigd: — de inleidende zin wordt vervangen door: “Voor gecoate vaste anorganische macronutriëntenmeststoffen wordt het volgende vermeld:”; — de volgende punten -a) en -a bis) worden ingevoegd: “-a) de naam van de coatingmiddelen; -a bis) het percentage meststof dat met elk coatingmiddel is gecoat;*”; iii) in punt 8 wordt subpunt c bis) vervangen door: “c bis) indien de aangegeven micronutriënten gecheleerd zijn door middel van (een) chelaatvormer(s), het pH-bereik dat een aanvaardbare stabiliteit garandeert;*”; d) de afdeling “PFC 1 C) I) b): VLOEIBARE ANORGANISCHE MACRONUTRIËNTENMESTSTOF” wordt als volgt gewijzigd: i) punt 1 wordt vervangen door: “1. Op het etiket wordt vermeld of de vloeibare anorganische macronutriëntenmeststof zich in suspensie of in oplossing bevindt.*”; ii) in punt 6 wordt subpunt c bis) vervangen door: “c bis) indien de aangegeven micronutriënten gecheleerd zijn door middel van (een) chelaatvormer(s), het pH-bereik dat een aanvaardbare stabiliteit garandeert;*”; e) de afdeling “PFC 1 C) II): ANORGANISCHE MICRONUTRIËNTENMESTSTOF” wordt als volgt gewijzigd: i) punt 1 wordt vervangen door: “1. Voor anorganische micronutriëntenmeststoffen wordt het volgende vermeld: — de aangegeven micronutriënten, met hun benamingen en chemische symbolen, in de volgende volgorde: boor (B), kobalt (Co), koper (Cu), ijzer (Fe), mangaan (Mn), molybdeen (Mo) en zink (Zn); — de benamingen van hun tegenionen indien de aangegeven micronutriënten doelbewust zijn toegevoegd.*”; ii) punt 2 bis wordt vervangen door: “2 bis. Indien de aangegeven micronutriënten gecheleerd zijn door middel van (een) chelaatvormer(s), wordt het pH-bereik dat een aanvaardbare stabiliteit garandeert aangegeven.*”; f) in de afdeling “PFC 1 C) II) a): ENKELVOUDIGE ANORGANISCHE MICRONUTRIËNTENMESTSTOF” wordt punt 1 vervangen door: “1. Op het etiket wordt de desbetreffende typologie vermeld, zoals bedoeld in de tabel onder PFC 1 C) II) a) in deel II van bijlage I.*”; g) in de afdeling “PFC 2: KALKMESTSTOF”, wordt het vijfde streepje vervangen door: “— reactiviteit en methode voor bepaling van de reactiviteit, behalve voor calciumoxide en calciumhydroxide.*”; h) de afdeling “PFC 3 A): ORGANISCHE BODEMVERBETERAAR” wordt als volgt gewijzigd: i) het eerste streepje wordt vervangen door: “— pH;*”; ii) het vijfde streepje wordt vervangen door: “— de verhouding van organische koolstof tot totaal stikstof (C org /N).*”; i) de afdeling “PFC 4: GROEIMEDIUM” wordt als volgt gewijzigd: i) het tweede streepje wordt vervangen door: “— pH;*”; ii) het vierde, vijfde, zesde en zevende streepje worden vervangen door: “— stikstof (N), extraheerbaar door CaCl 2 /DTPA (calciumchloride/diethyleentriaminepenta-azijnzuur; “CAT-oplosbaar”), indien boven 150 mg/l;* — fosforpentoxide (P 2 O 5 ), extraheerbaar door CaCl 2 /DTPA (calciumchloride/diethyleentriaminepenta-azijnzuur; “CAT-oplosbaar”), indien boven 20 mg/l;* — kaliumoxide (K 2 O), extraheerbaar door CaCl 2 /DTPA (calciumchloride/diethyleentriaminepenta-azijnzuur; “CAT-oplosbaar”), indien boven 150 mg/l;* — productiedatum.*”; j) de afdeling “PFC 5: REMMER” wordt vervangen door: “PFC 5: REMMER 1. Alle bestanddelen worden in aflopende orde van grootte aangegeven in productgewicht of -volume.* 2. Het gehalte aan remmende samenstelling(en), uitgedrukt als massa- of volumeprocent, wordt aangegeven.* 3. De in punt 1 d bis) van deel I van deze bijlage bedoelde instructies voor het gebruik bevatten informatie over: a) de soorten EU-bemestingsproducten waarmee de remmer mag worden gemengd*, met name: i) voor de in PFC 5 A) in deel II van bijlage I bedoelde nitrificatieremmer, een EU-bemestingsproduct waarin ten minste 50 % van het totale gehalte aan stikstof (N) stikstof (N) in de vorm van ammonium (NH 4 + ) en ureum (CH 4 N 2 O) is;* ii) voor de in PFC 5 C) in deel II van bijlage I bedoelde ureaseremmer, een EU-bemestingsproduct waarin ten minste 50 % van het totale gehalte aan stikstof (N) stikstof (N) in de vorm van ureum (CH 4 N 2 O) is;* b) de aanbevolen minimum- en maximumconcentratie van remmende samenstellingen wanneer zij met een meststof worden gemengd vóór het gebruik ervan: i) voor de in PFC 5 A) in deel II van bijlage I bedoelde nitrificatieremmer, uitgedrukt als massaprocent totaal stikstof (N) in de vorm van ammoniumstikstof (NH 4 + ) en ureumstikstof (CH 4 N 2 O); ii) voor de in PFC 5 B) in deel II van bijlage I bedoelde denitrificatieremmer, uitgedrukt als massaprocent van het nitraatgehalte (NO 3 -); iii) voor de in PFC 5 C) in deel II van bijlage I bedoelde ureaseremmer, uitgedrukt als massaprocent totaal stikstof (N) in de vorm van ureumstikstof (CH 4 N 2 O).”; k) de afdeling “PFC 6: BIOSTIMULANT VOOR PLANTEN” wordt vervangen door: “PFC 6: BIOSTIMULANT VOOR PLANTEN De volgende gegevens worden verstrekt: a) fysieke vorm; b) productiedatum;* c) vervaldatum; d) toedieningsmethode(n);* e) aangegeven effect voor elke doelplant,* en f) alle relevante instructies in verband met de werkzaamheid van het product, met inbegrip van bodembeheerpraktijken, chemische bemesting, onverenigbaarheid met gewasbeschermingsmiddelen, aanbevelingen voor afmetingen van sproeiers, spuitdruk en andere antidriftmaatregelen.*”; l) in de afdeling “PFC 7: BEMESTINGSPRODUCTENBLEND” wordt de tweede alinea vervangen door: “Indien de bemestingsproductenblend een of meer tot PFC 6 behorende biostimulanten voor planten bevat, wordt de concentratie aan iedere biostimulant voor planten in de blend vermeld in g/kg of g/l bij 20 o C.*”. BIJLAGE II Deel II van bijlage IV bij Verordening (EU) 2019/1009 wordt als volgt gewijzigd: 1) In de afdeling “MODULE A — INTERNE PRODUCTIECONTROLE” wordt punt 2.2 als volgt gewijzigd: a) punt c) wordt vervangen door: “c) de EU-conformiteitsverklaringen voor de samenstellende EU-bemestingsproducten van de bemestingsproductenblend en een exemplaar van hun fysieke etiket of hun bijsluiter overeenkomstig artikel 11 bis en, indien de informatie overeenkomstig dat artikel alleen op een digitaal etiket wordt verstrekt, een exemplaar van de gegevensdrager van de samenstellende EU-bemestingsproducten;”; b) punt e) wordt vervangen door: “e) een exemplaar van het fysieke etiket of de in artikel 11 bis bedoelde bijsluiter met de overeenkomstig bijlage III vereiste informatie en, indien de informatie overeenkomstig dat artikel alleen op een digitaal etiket wordt verstrekt, een exemplaar van de gegevensdrager;”. 2) In de afdeling “MODULE A1 — INTERNE PRODUCTIECONTROLE PLUS PRODUCTTESTS ONDER TOEZICHT” wordt punt 2.2 als volgt gewijzigd: a) punt c) wordt vervangen door: “c) de EU-conformiteitsverklaringen voor de samenstellende EU-bemestingsproducten van de bemestingsproductenblend en een exemplaar van hun fysieke etiket of bijsluiter overeenkomstig artikel 11 bis en, indien de informatie overeenkomstig dat artikel alleen op een digitaal etiket wordt verstrekt, een exemplaar van de gegevensdrager van de samenstellende EU-bemestingsproducten;”; b) punt e) wordt vervangen door: “e) een exemplaar van het fysieke etiket of de in artikel 11 bis bedoelde bijsluiter met de overeenkomstig bijlage III vereiste informatie en, indien de informatie overeenkomstig dat artikel alleen op een digitaal etiket wordt verstrekt, een exemplaar van de gegevensdrager;”. 3) In de afdeling “MODULE B — EU-TYPEONDERZOEK” wordt punt 2.2 als volgt gewijzigd: a) punt c) wordt vervangen door: “c) de EU-conformiteitsverklaringen voor de samenstellende EU-bemestingsproducten van de bemestingsproductenblend en een exemplaar van hun fysieke etiket of bijsluiter overeenkomstig artikel 11 bis en, indien de informatie overeenkomstig dat artikel alleen op een digitaal etiket wordt verstrekt, een exemplaar van de gegevensdrager van de samenstellende EU-bemestingsproducten;”; b) punt e) wordt vervangen door: “e) een exemplaar van het fysieke etiket of de in artikel 11 bis bedoelde bijsluiter met de overeenkomstig bijlage III vereiste informatie en, indien de informatie overeenkomstig dat artikel alleen op een digitaal etiket wordt verstrekt, een exemplaar van de gegevensdrager;”. 4) In de afdeling “MODULE D1 — KWALITEITSBORGING VAN HET PRODUCTIEPROCES” wordt punt 2.2 als volgt gewijzigd: a) punt c) wordt vervangen door: “c) de EU-conformiteitsverklaringen voor de samenstellende EU-bemestingsproducten van de bemestingsproductenblend en een exemplaar van hun fysieke etiket of bijsluiter overeenkomstig artikel 11 bis en, indien de informatie overeenkomstig dat artikel alleen op een digitaal etiket wordt verstrekt, een exemplaar van de gegevensdrager van de samenstellende EU-bemestingsproducten;”; b) punt e) wordt vervangen door: “e) een exemplaar van het fysieke etiket of de in artikel 11 bis bedoelde bijsluiter met de overeenkomstig bijlage III vereiste informatie en, indien de informatie overeenkomstig dat artikel alleen op een digitaal etiket wordt verstrekt, een exemplaar van de gegevensdrager;”. ELI: http://data.europa.eu/eli/reg/2024/2516/oj ISSN 1977-0758 (electronic edition)",
  "source": "EUR LEX"
}