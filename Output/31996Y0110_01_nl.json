{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996Y0110(01):NL:HTML\">",
  "content": "EUR-Lex - 31996Y0110(01) - NL Avis juridique important | 31996Y0110(01) Aanbeveling van de Raad van 22 december 1995 inzake de harmonisatie van de middelen ter bestrijding van illegale immigratie en illegale arbeid en inzake de verbetering van de daartoe strekkende controlemiddelen Publicatieblad Nr. C 005 van 10/01/1996 blz. 0001 - 0003 AANBEVELING VAN DE RAAD van 22 december  1995 inzake de harmonisatie van de middelen ter bestrijding van illegale immigratie en illegale  arbeid en inzake de verbetering van de daartoe strekkende controlemiddelen (96/C  5/01) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op artikel K.3, lid 2, Gezien het initiatief van de Franse Republiek van 22 december 1994, Gezien de aanbeveling van de voor immigratie bevoegde ministers van de Lid-Staten van de Europese  Gemeenschappen van 1 juni 1993 betreffende het controleren en verwijderen van onderdanen van derde  landen die illegaal in een Lid-Staat verblijven of werken, Gezien de aanbeveling van de voor immigratie bevoegde ministers van de Lid-Staten van de Europese  Gemeenschappen van 30 november 1992 betreffende de door de Lid-Staten gevolgde praktijk inzake  verwijdering, Overwegende dat krachtens artikel K.1, punten 2 en 3, van het Verdrag betreffende de Europese Unie  het beleid ten aanzien van onderdanen van derde landen, en zeer in het bijzonder de strijd tegen  illegale immigratie, illegaal verblijf en illegale arbeid aangelegenheden van gemeenschappelijk  belang vormen en derhalve behoren tot de in titel VI van het Verdrag bedoelde gebieden waarop de  Lid-Staten samenwerken; Overwegende dat de Lid-Staten, die aan toenemende illegale immigratie blootstaan, reeds bijzondere  maatregelen hebben aangenomen om de migratiestromen beter te kunnen beheersen en om te voorkomen  dat vreemdelingen die illegaal hun grondgebied zijn binnengekomen of zich daar illegaal ophouden,  hun verblijf aldaar op onrechtmatige wijze voortzetten; Overwegende echter dat, willen deze maatregelen doeltreffend zijn, er in gezamenlijk overleg en  coherent opgetreden moet worden; Overwegende tenslotte dat, hoewel er reeds aanbevelingen zijn aangenomen tot vaststelling van  leidraden voor de te volgen praktijk inzake verwijdering, dit streven naar onderlinge aanpassing  moet worden voortgezet door de Lid-Staten aan te bevelen een aantal beginselen in acht te nemen  waardoor een betere controle van de situatie van de vreemdelingen op hun grondgebied kan worden  gewaarborgd; Overwegende dat met de onderhavige aanbeveling de communautaire wetgeving wordt nageleefd, alsmede  het Verdrag tot bescherming van de rechten van de mens en de fundamentele vrijheden van 4 november  1950, inzonderheid de artikelen 3 en 14 daarvan, en het Verdrag van Gen√®ve van 28 juli 1951  betreffende de status van vluchtelingen, als gewijzigd bij het Protocol van New York van 31 januari  1967, BEVEELT de Lid-Staten aan de hand van onderstaande beleidslijnen verdere harmonisatie AAN van de  middelen om te controleren of vreemdelingen voldoen aan de voorwaarden die in de regelgeving zijn  gesteld met betrekking tot toegang, verblijf en tewerkstelling: 1. Deze aanbeveling is niet van toepassing op de burgers van de Europese Unie en  de onderdanen van de Lid-Staten van de EVA die partij zijn bij de Overeenkomst betreffende de  Europese Economische Ruimte, noch op hun onder het Gemeenschapsrecht vallende gezinsleden. 2. Bij identiteitscontrole van een vreemdeling overeenkomstig de nationale wetgeving zou, ten  minste in de gevallen waarin uit de controle aanwijzingen voortvloeien voor een niet-regulier  verblijf, de situatie met betrekking tot het verblijf moeten worden onderzocht. Dit kan met name in  de volgende hypothesen het geval zijn: - identiteitscontroles in verband met het onderzoek naar of de vervolging van strafbare feiten; - identiteitscontroles om aantasting van de openbare orde of veiligheid te voorkomen; - identiteitscontroles om het illegaal inreizen of verblijven in bepaalde gebieden te bestrijden  (bijvoorbeeld grensgebieden en havens, luchthavens en stations die open staan voor internationaal  verkeer), onverminderd de grenscontroles. 3. Personen van een vreemde nationaliteit zouden in staat moeten zijn, overeenkomstig de nationale  wetgeving, aan de daarvoor bevoegde autoriteiten een bevestiging over te leggen van hun vergunning  om op het grondgebied van de Lid-Staat waar zij zich bevinden, te verblijven, bijvoorbeeld de  stukken of documenten op grond waarvan zij zijn gerechtigd aldaar te verblijven. 4. Voor zover de situatie inzake verblijf of tewerkstelling krachtens de nationale wetgeving voor  een vreemdeling een noodzakelijke voorwaarde is voor een uitkering of dienstverlening van een  openbare dienst van een van de Lid-Staten op het gebied van met name de gezondheidszorg,  pensioenvoorzieningen, gezinsbijslagen of tewerkstelling, zou aan deze voorwaarde alleen moeten  kunnen worden voldaan nadat is onderzocht of de betrokkene en zijn gezin, gelet op hun verblijfs-  en tewerkstellingssituatie, wel recht op de uitkering of dienstverlening hebben. Onderzoek naar de  verblijfs- en tewerkstellingssituatie is niet nodig indien om dwingende humanitaire redenen  bijstand door een openbare instantie geboden is. Dit onderzoek zou worden verricht door de uitkering verstrekkende of dienstverlenende instantie,  daarin zo nodig bijgestaan door de met name voor de afgifte van verblijfs- en werkvergunningen  bevoegde autoriteiten, overeenkomstig de nationale wetgeving, met name inzake gegevensbescherming. De Lid-Staten zouden ervoor moeten zorgen dat de centrale of plaatselijke autoriteiten die belast  zijn met uitkeringen of dienstverleningen aan buitenlandse onderdanen, ingelicht worden over het  belang van de bestrijding van illegale immigratie, zulks ten einde hen ertoe te bewegen om,  overeenkomstig de nationale wetgeving, gevallen van onregelmatigheden in verband met het  verblijfsrecht die zij in het kader van hun bevoegdheden hebben kunnen vaststellen, aan de bevoegde  autoriteiten te melden. De aandacht van de voor de afgifte van verblijfsvergunningen bevoegde instanties zou eveneens  moeten worden gevestigd op de risico's in verband met schijnhuwelijken. 5. Werkgevers die vreemdelingen in dienst wensen te nemen, zouden aangespoord moeten worden zich te  vergewissen van de regelmatigheid van hun situatie met betrekking tot verblijf of tewerkstelling  door overlegging te verlangen van de titel of titels op grond waarvan zij gemachtigd zijn in de  Lid-Staat te verblijven en er te werken. De Lid-Staten zouden kunnen bepalen dat werkgevers zo  nodig, volgens de voorwaarden van de nationale wetgeving, met name op het gebied van  gegevensbescherming, het recht hebben navraag te doen bij de met name voor de afgifte van  verblijfs- of werkvergunningen bevoegde autoriteiten, die hun de desbetreffende informatie mogen  verstrekken volgens procedures die bij het doorgeven van persoonsgegevens borg staan voor de  vertrouwelijkheid. 6. Tegen een ieder die ervan verdacht wordt in strijd met het nationale recht van de betrokken  Lid-Staat een aldaar verblijvende vreemdeling zonder vergunning te werk te stellen, zouden passende  strafrechtelijke sancties moeten kunnen worden ingesteld. 7. De autoriteiten die bevoegd zijn om een vergunning tot verblijf te verlenen, zouden maatregelen  moeten kunnen nemen om te onderzoeken of de personen aan wie het verblijf op het grondgebied van de  betrokken Lid-Staat is geweigerd, dit inderdaad eigener beweging hebben verlaten. 8. Iedere Lid-Staat zou het aanleggen van een centraal register van buitenlandse onderdanen met  informatie over de administratieve situatie van de vreemdelingen met betrekking tot hun verblijf,  inclusief gegevens in verband met weigeringen tot verblijf en maatregelen tot verwijdering, moeten  overwegen. Het aldus aangelegde register zal worden gebruikt met inachtneming van de normen als  vastgesteld in Verdrag nr. 108 van de Raad van Europa van 28 januari 1981 tot bescherming van  personen met betrekking tot de geautomatiseerde verwerking van persoonsgegevens. 9. De Lid-Staten zouden ervoor moeten zorgen dat de aan vreemdelingen verstrekte  verblijfsdocumenten voldoende waarborgen bevatten tegen vervalsing en frauduleus gebruik - met name  door middel van kleurenfotokopie - en zouden in voorkomend geval daartoe strekkende wijzigingen in  deze documenten moeten aanbrengen. 10. De Lid-Staten zouden de nodige maatregelen moeten nemen ter versterking en verbetering van de  middelen tot identificatie van vreemdelingen die zich in een niet-reguliere situatie bevinden omdat  zij niet in het bezit zijn van een reisdocument dan wel een titel of document dat identificatie  mogelijk maakt. Wanneer een in een niet-reguliere situatie verkerende vreemdeling in bewaring wordt gehouden of kan  worden gehouden in de gevallen bedoeld in punt II van de aanbeveling van 30 november 1992  betreffende de door de Lid-Staten gevolgde praktijk inzake verwijdering van de voor immigratie  bevoegde ministers van de Lid-Staten van de Europese Gemeenschappen, zou de tijd van bewaring met  name moeten worden gebruikt om de reisdocumenten te verkrijgen die nodig zijn voor de verwijdering  van de vreemdelingen zonder enig document. De consulaire diensten van het land van herkomst of het  land waarvan de betrokken vreemdeling de nationaliteit bezit zouden aanvullende demarches tot  identificatie moeten ondernemen om een reisdocument te verkrijgen. Er zouden sancties moeten kunnen worden getroffen tegen vreemdelingen die zich met opzet in de  illegaliteit begeven door met name te weigeren reisdocumenten over te leggen. Deze sancties kunnen,  in voorkomend geval, een strafrechtelijk karakter dragen. De Lid-Staten maken de balans op met betrekking tot het gevolg dat is gegeven aan hoofdstuk III,  punt 2, van de aanbeveling van 30 november 1992 betreffende de door de Lid-Staten gevolgde praktijk  inzake verwijdering van de voor immigratie bevoegde ministers van de Lid-Staten van de Europese  Gemeenschappen. De Raad stelt op gezette tijden, bijvoorbeeld jaarlijks, een onderzoek in naar de vooruitgang die  is geboekt bij de harmonisatie op de terreinen die onder het onderhavige gemeenschappelijk optreden  vallen. Gedaan te Brussel, 22 december 1995. Voor de Raad De Voorzitter L. ATIENZA SERNA",
  "source": "EUR LEX"
}