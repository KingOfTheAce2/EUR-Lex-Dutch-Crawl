{
  "url": "http://www.w3.org/1999/xhtml\">",
  "content": "L_202302468NL.000101.fmx.xml Publicatieblad van de Europese Unie NL Serie L 2023/2468 9.11.2023 VERORDENING (EU) 2023/2468 VAN DE COMMISSIE van 8 november 2023 tot wijziging van Verordening (EU) 2023/1803 wat betreft International Accounting Standard 12 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1606/2002 van het Europees Parlement en de Raad van 19 juli 2002 betreffende de toepassing van internationale standaarden voor jaarrekeningen ( 1 ) , en met name artikel 3, lid 1, Overwegende hetgeen volgt: (1) Bij Verordening (EU) 2023/1803 van de Commissie ( 2 ) zijn bepaalde op 8 september 2022 bestaande internationale standaarden en interpretaties voor jaarrekeningen goedgekeurd. (2) Op 23 mei 2023 heeft de International Accounting Standards Board (“IASB”) een aantal wijzigingen aan International Accounting Standard 12 Winstbelastingen (“IAS 12”) uitgegeven. Deze wijzigingen voerden een tijdelijke uitzondering in voor de verwerking van uitgestelde belastingen als gevolg van de uitvoering van de OESO-Pijler 2-modelvoorschriften, alsmede gerichte openbaarmakingen voor de betrokken entiteiten. (3) De tijdelijke uitzondering moet onmiddellijk worden toegepast bij de uitgifte van die wijzigingen door de IASB en retroactief overeenkomstig IAS 8 Grondslagen voor financiële verslaggeving, schattingswijzigingen en fouten (“IAS 8”). De openbaarmakingsvereisten moeten worden toegepast op jaarlijkse verslagperioden die op of na 1 januari 2023 aanvangen. Een onderneming is niet verplicht de openbaarmakingsvereisten toe te passen in tussentijdse financiële verslagen voor tussentijdse perioden eindigend op of vóór 31 december 2023. (4) Na overleg met de European Financial Reporting Advisory Group (EFRAG) concludeert de Commissie dat de wijzigingen in IAS 12 voldoen aan de in artikel 3, lid 2, van Verordening (EG) nr. 1606/2002 vastgestelde criteria voor goedkeuring. (5) Sommige derde landen hebben de OESO-Pijler 2-modelvoorschriften dit jaar reeds toegepast. Indien geen beslissing wordt genomen over de toepasselijkheid van de wijzigingen van IAS 12, zullen EU-groepen deze Pijler 2-verhogingen als uitgestelde belastingen moeten opnemen in hun tussentijdse geconsolideerde jaarrekening. Om dit te voorkomen moet, dit besluit dringend worden vastgesteld ten behoeve van de in de Unie gevestigde groepen. (6) Verordening (EU) 2023/1803 moet daarom dienovereenkomstig worden gewijzigd. (7) De in deze verordening vervatte maatregelen zijn in overeenstemming met het advies van het Regelgevend Comité voor financiële verslaglegging, HEEFT DE VOLGENDE VERORDENING VASTGESTELD: Artikel 1 In de bijlage bij Verordening (EU) 2023/1803 wordt International Accounting Standard (IAS) 12 Winstbelastingen gewijzigd zoals aangegeven in de bijlage bij deze verordening. Artikel 2 Iedere onderneming past toe: a) de alinea’s 4 A en 88 A van de bijlage bij deze verordening: onmiddellijk bij de uitgifte van deze wijzigingen en retroactief in overeenstemming met IAS 8, en b) de alinea’s 88 B tot en met 88 D van de bijlage bij deze verordening: voor jaarperioden die op of na 1 januari 2023 aanvangen. Een onderneming is niet verplicht de op grond van deze alinea’s vereiste informatie te verschaffen voor tussentijdse perioden die eindigen op of vóór 31 december 2023. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 november 2023. Voor de Commissie De voorzitter Ursula VON DER LEYEN ( 1 ) PB L 243 van 11.9.2002, blz. 1 . ( 2 ) Verordening (EU) 2023/1803 van de Commissie van 13 september 2023 tot goedkeuring van bepaalde internationale standaarden voor jaarrekeningen overeenkomstig Verordening (EG) nr. 1606/2002 van het Europees Parlement en de Raad ( PB L 237 van 26.9.2023, blz. 1 ). BIJLAGE INTERNATIONALE BELASTINGHERVORMING — MODELVOORSCHRIFTEN PIJLER 2 Wijzigingen in IAS 12 Wijzigingen in IAS 12 Winstbelastingen De alinea’s 4A, 88A tot en met 88D (met inbegrip van het bijbehorende kopje en het vak na alinea 88D) en 98M worden toegevoegd. Toepassingsgebied … 4A Deze standaard is van toepassing op winstbelasting die voortvloeit uit belastingwetgeving die is vastgesteld of substantieel is vastgesteld ter uitvoering van de modelvoorschriften van pijler 2 die zijn gepubliceerd door de Organisatie voor Economische Samenwerking en Ontwikkeling (OESO), met inbegrip van belastingwetgeving ter uitvoering van gekwalificeerde binnenlandse minimumbijheffingen die in die regels zijn beschreven. Deze belastingwetgeving en de daaruit voortvloeiende winstbelasting worden hierna “pijler 2-wetgeving” en “pijler 2-winstbelasting” genoemd. Als uitzondering op de vereisten in deze standaard mag een entiteit informatie over uitgestelde belastingvorderingen en -verplichtingen met betrekking tot pijler 2-winstbelastingen niet opnemen of openbaar maken. … Openbaarmaking … Internationale belastinghervorming — Modelvoorschriften pijler 2 88A Een entiteit moet openbaar maken dat zij de uitzondering heeft toegepast op de opname en openbaarmaking van informatie over uitgestelde belastingvorderingen en -verplichtingen met betrekking tot pijler 2-winstbelasting (zie alinea 4A). 88B Een entiteit moet haar actuele belastinglasten (-baten) in verband met pijler 2-winstbelasting afzonderlijk vermelden. 88C In perioden waarin de pijler 2-wetgeving is vastgesteld of substantieel is vastgesteld, maar nog niet van kracht is, moet een entiteit bekende of redelijkerwijs te ramen informatie openbaar maken die gebruikers van jaarrekeningen helpt inzicht te krijgen in de blootstelling van de entiteit aan pijler 2-winstbelasting die voortvloeit uit die wetgeving. 88D Om aan de openbaarmakingsdoelstelling in alinea 88C te voldoen, moet een entiteit kwalitatieve en kwantitatieve informatie verschaffen over haar blootstelling aan pijler 2-winstbelasting aan het einde van de verslagperiode. Deze informatie hoeft niet alle specifieke vereisten van de pijler 2-wetgeving weer te geven en kan in de vorm van een indicatieve reeks worden verstrekt. Voor zover de informatie niet bekend of redelijkerwijs te ramen is, moet een entiteit in plaats daarvan een verklaring in die zin vermelden en informatie verschaffen over de voortgang van de entiteit bij de beoordeling van haar blootstelling. Voorbeeld ter illustratie van alinea’s 88C tot en met 88D Voorbeelden van informatie die een entiteit zou kunnen vermelden om te voldoen aan de doelstellingen en vereisten in alinea’s 88C tot en met 88D zijn onder meer: a) kwalitatieve informatie, zoals informatie over de wijze waarop een entiteit wordt beïnvloed door pijler 2-wetgeving en de belangrijkste rechtsgebieden waar blootstellingen aan pijler 2-winstbelasting kunnen bestaan, en b) kwantitatieve informatie zoals: i) een indicatie van het aandeel van de winst van een entiteit dat mogelijk onderworpen zou kunnen zijn aan pijler 2-winstbelasting en het gemiddelde effectieve belastingtarief dat op die winsten van toepassing is, of ii) een indicatie van de wijze waarop het gemiddelde effectieve belastingtarief van de entiteit zou zijn veranderd indien pijler 2-wetgeving van kracht was geweest. … Ingangsdatum … 98M Met Internationale belastinghervorming — Modelvoorschriften pijler 2 werden in mei 2023 de alinea’s 4A en 88A tot en met 88D toegevoegd. Een entiteit moet: a) de alinea’s 4A en 88A onmiddellijk toepassen bij de uitgifte van deze wijzigingen en retroactief in overeenstemming met IAS 8, en b) de alinea’s 88B tot en met 88D toepassen op jaarlijkse verslagperioden die op of na 1 januari 2023 aanvangen. Een entiteit is niet verplicht de op grond van deze alinea’s vereiste informatie te vermelden voor enige tussentijdse periode die eindigt op of vóór 31 december 2023. ELI: http://data.europa.eu/eli/reg/2023/2468/oj ISSN 1977-0758 (electronic edition)",
  "source": "EUR LEX"
}