{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002A0206(04):NL:HTML\">",
  "content": "EUR-Lex - 32002A0206(04) - NL Avis juridique important | 32002A0206(04) Advies van de Raad van 22 januari 2002 over het geactualiseerde convergentieprogramma van Zweden voor de periode 2001-2004 Publicatieblad Nr. C 033 van 06/02/2002 blz. 0004 - 0004 Advies van de Raad van 22 januari 2002 over het geactualiseerde convergentieprogramma van Zweden voor de periode 2001-2004 (2002/C 33/04) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over de versterking van het toezicht op begrotingssituaties en het toezicht op en de coördinatie van het economisch beleid(1), met name op artikel 9, lid 3, Gelet op de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: Op 22 januari 2002 heeft de Raad het geactualiseerde convergentieprogramma van Zweden voor de periode 2001-2004 besproken. De Raad neemt er met voldoening kennis van dat het geactualiseerde programma aanhoudende begrotingsoverschotten voorziet voor de gehele programmaperiode tot 2004, daar Zweden zijn middellangetermijndoel van een begrotingsoverschot van gemiddeld 2 % van het BBP over de conjunctuurcyclus handhaaft. De strategie van verlaging van de uitgavenquote wordt geschraagd door de verbintenis de maxima voor de uitgaven van de centrale overheid te respecteren, die een belangrijke rol hebben gespeeld in de verhoging van de geloofwaardigheid van solide openbare financiën in de laatste jaren, en door de beperking van een evenwichtige begroting voor de lagere overheden. Dit gaat gepaard met een verlaging van de belastingquote, nu voortgezet met de bijkomende belastingverlagingen die zijn voorgesteld voor 2002. De Raad beschouwt deze begrotingsstrategie, die in overeenstemming is met zijn vorige advies(2) en de globale richtsnoeren voor het economisch beleid als passend, voorts stelt de Raad met voldoening vast dat de schuldquote in 2000 is gedaald tot onder de referentiewaarde van 60 % van het BBP en dat wordt verwacht dat zij in de rest van de programmaperiode nog sterk zal dalen. Het in het programma voorgestelde macro-economische scenario met een groei van het BBP van 1,7 % in 2001 en 2,4 % in 2001, lijkt optimistisch, en de Raad is van oordeel dat er, vooral in 2002, aanzienlijke neerwaartse groeirisico's zijn omdat de internationale vooruitzichten slechter zijn geworden sinds de laatste hand werd gelegd aan het macro-economische scenario van het programma. Anderzijds bevat de bijwerking van het programma een scenario van geringe groei, dat ondanks de aanzienlijk geringere groei in 2002 een begrotingsoverschot te zien geeft. De prognoses voor 2003 en 2004 worden door de Raad redelijk geacht. De Raad stelt met voldoening vast dat Zweden met de in het geactualiseerde programma nagestreefde begrotingsoverschotten volledig blijft voldoen aan de vereiste van het stabiliteits- en groeipact van een begrotingspositie die ongeveer in evenwicht is of een batig saldo vertoont. Dit blijft geldig mocht de economische groei zwakker uitvallen en leiden tot lagere begrotingsoverschotten dan verwacht in het programma, zoals gesuggereerd in de najaarsprognoses 2001 van de Commissie. Voorts is de Raad ingenomen met de aandacht die in het programma is gegeven aan de houdbaarheid van de overheidsfinanciën. De Raad merkt op dat de strategie van Zweden in dit verband berust op het handhaven van een overschot van 2 % van het BBP op lange termijn. Daardoor verminderen de schuld en de rentebetalingen, zodat ruimte ontstaat om een groot deel van de kosten te dekken die in de komende jaren zullen voortvloeien uit de vergrijzing van de bevolking. Gezien de in vergelijking met andere industrielanden relatief hoge belastingquote in Zweden, moedigt de Raad Zweden aan deze verder te verlagen. De Raad stelt vast dat Zweden momenteel voldoet aan het convergentiecriterium van prijsstabiliteit en er naar verwachting aan zal blijven voldoen tot 2004. Na een aantal jaren van lage inflatie heeft zich in het voorjaar van 2001 een sterke stijging voorgedaan en sindsdien is de inflatie relatief hoog gebleven. Verwacht wordt dat de inflatoire druk in 2002 en daarna echter kleiner zal worden, mede dankzij de verwachte tempering van de economische bedrijvigheid en de aanhoudende loonmatiging. De lange rentevoeten zijn in Zweden op een historisch laag peil gebleven, ook al zijn zij over het algemeen minder gedaald dan in vele andere lidstaten in 2001, wat mogelijk verband houdt met de verzwakking van de kroon en de toegenomen onzekerheid over de internationale economische vooruitzichten. Verwacht wordt dat Zweden zal blijven voldoen aan het convergentiecriterium voor de rentevoeten. Zweden voldoet nog steeds niet aan het convergentiecriterium voor de wisselkoers. De kroon is volatiel sedert de indiening van het vorige geactualiseerde programa. De Raad herhaalt dat Zweden moet aantonen dat het lang genoeg zonder ernstige spanningen in overeenstemming kan blijven met een passende prioriteit tussen de kroon en de euro. Daarom verwacht hij, zoals reeds werd opgemerkt in zijn advies over het geactualiseerde convergentieprogramma 2000(3) dat Zweden te zijner tijd zal besluiten tot het WKM2 toe te treden. Om een hoge en houdbare economische groei te bereiken, wordt de strategie van de vorige programma's voortgezet en zijn structurele maatregelen in dit verband genomen. Een daarvan is de verlaging van de nog steeds hoge belastingdruk, hetgeen meer arbeidsprikkels zal geven en in overeenstemming is met de globale richtsnoeren voor het economisch beleid. De Raad is ingenomen met deze structurele maatregelen en moedigt de Zweedse regering aan deze initiatieven vastberaden voort te zetten. (1) PB L 209 van 2.8.1997. (2) PB C 73 van 6.3.2001. (3) PB C 73 van 6.3.2001.",
  "source": "EUR LEX"
}