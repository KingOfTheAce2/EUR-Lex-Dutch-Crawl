{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31990D0067:NL:HTML\">",
  "content": "EUR-Lex - 31990D0067 - NL Avis juridique important | 31990D0067 90/67/EEG: Besluit van de Commissie van 9 februari 1990 tot oprichting van een raadgevend comité voor de bescherming van dieren die voor experimentele en andere wetenschappelijke doeleinden worden gebruikt Publicatieblad Nr. L 044 van 20/02/1990 blz. 0030 - 0031 Bijzondere uitgave in het Fins: Hoofdstuk 15 Deel 9 blz. 0172 Bijzondere uitgave in het Zweeds: Hoofdstuk 15 Deel 9 blz. 0172 ***** BESLUIT  VAN DE COMMISSIE van 9 februari 1990 tot oprichting van een raadgevend comité voor de bescherming van dieren die voor experimentele en andere wetenschappelijke doeleinden worden gebruikt (90/67/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Overwegende dat in Richtlijn 86/609/EEG van de Raad van 24 november 1986 inzake de onderlinge aanpassing van de wettelijke en bestuursrechtelijke bepalingen van de Lid-Staten betreffende de bescherming van dieren die voor experimentele en andere wetenschappelijke doeleinden worden gebruikt (1), en met name in artikel 22, lid 3, is bepaald dat bij de Commissie een permanent raadgevend comité wordt ingesteld waarin de Lid-Staten zijn vertegenwoordigd; Overwegende dat met genoemde richtlijn wordt beoogd om ten aanzien van dieren die voor experimentele en andere wetenschappelijke doeleinden worden gebruikt, voor een harmonisatie van de wettelijke en bestuursrechtelijke bepalingen van de Lid-Staten inzake de bescherming van die dieren zorg te dragen, en wel zodanig dat aan de totstandkoming en de werking van de gemeenschappelijke markt geen afbreuk wordt gedaan, met name door concurrentievervalsing of handelsbelemmeringen; Overwegende dat om deze doelstelling te bereiken in de richtlijn onder andere wordt bepaald dat elke overlapping bij experimenten dient te worden vermeden; dat de Commissie derhalve door een permanent raadgevend comité dient te worden bijgestaan om een passende uitwisseling van informatie over experimenten bij levende dieren te organiseren; Overwegende dat in meer algemene zin de Commissie de problemen in verband met de toepassing van de richtlijn slechts afdoende zal kunnen oplossen indien zij wordt bijgestaan door deskundigen die op het gebied van dierexperimenten zijn gespecialiseerd en met de administratieve en regelgevende praktijk in de Lid-Staten goed bekend zijn; Overwegende dat het comité statuten dient te krijgen die zijn gebaseerd op de ervaring die binnen de diensten van de Commissie op het gebied van raadgevende comités is opgedaan, BESLUIT: Artikel 1 Bij de Commissie wordt een raadgevend comité opgericht voor de bescherming van dieren die voor experimentele en andere wetenschappelijke doeleinden worden gebruikt, hierna te noemen het »comité\". Artikel 2 Het comité heeft tot taak de Commissie bij de organisatie van de uitwisseling van adequate gegevens, als bedoeld in artikel 22, lid 3, van Richtlijn 86/609/EEG, en bij andere met de uitvoering van genoemde richtlijn samenhangende aangelegenheden bij te staan. Artikel 3 Elke Lid-Staat wordt in het comité vertegenwoordigd door twee ambtenaren van het overeenkomstig artikel 6 van Richtlijn 86/609/EEG aangewezen nationale gezag dat met het toezicht op de uitvoering van de bepalingen van genoemde richtlijn is belast. In Lid-Staten waar voor dit doel meer dan één instantie is aangewezen, deelt de Lid-Staat de Commissie mee uit welke van deze instanties de twee vertegenwoordigers moeten worden gekozen. De leden van het comité kunnen bij elke gelegenheid en naar eigen goeddunken uit de eigen instantie een deskundige met de nodige kwalificaties aanwijzen die voor enigerlei vergadering als hun plaatsvervanger kan optreden. Artikel 4 De vergaderingen van het comité worden voorgezeten door een vertegenwoordiger van de Commissie. De Commissie verzorgt tevens het secretariaat van het comité en van zijn werkgroepen en neemt de organisatie van de werkzaamheden daarvan op zich. Artikel 5 Het mandaat van de leden van het comité bestrijkt vijf jaar. Het is hernieuwbaar. Na het verstrijken van de periode van vijf jaar blijven de leden van het comité in functie tot in hun vervanging is voorzien of tot hun mandaat is vernieuwd. Het mandaat van een lid kan vóór het verstrijken van de periode van vijf jaar worden beëindigd door ontslagneming, overlijden of op verzoek van de nationale overheidsinstantie die hem heeft aangewezen. In deze gevallen benoemt die instantie, na overleg met de Commissie, voor de resterende duur van het mandaat een plaatsvervanger. De leden ontvangen geen bezoldiging voor hun diensten. Een lijst van de leden wordt ter informatie door de Commissie in het Publikatieblad van de Europese Gemeenschappen gepubliceerd. Artikel 6 Het comité kan werkgroepen instellen om het bij de uitvoering van zijn taken bij te staan. De werkgroepen brengen bij het comité verslag uit over de door het Comité aan de werkgroepen opgedragen onderwerpen. Artikel 7 Het comité en zijn werkgroepen worden door de Commissie bijeengeroepen en vergaderen ter zetel van de Commissie of elders. De vertegenwoordigers van de betrokken diensten van de Commissie nemen aan de vergaderingen van het comité en van de werkgroepen deel. De voorzitter en/of de Commissie kunnen een ieder die ten aanzien van bepaalde agendapunten over een bijzondere bevoegdheid beschikt, uitnodigen om aan de werkzaamheden van het comité of aan die van de in artikel 6 genoemde werkgroepen als deskundige deel te nemen. Artikel 8 Over de beraadslagingen van het comité en de werkgroepen wordt niet gestemd. Wanneer het advies waarom is gevraagd, eenstemmig door het comité wordt goedgekeurd, stelt het comité gemeenschappelijke conclusies vast. Bij gebreke van eenstemmigheid worden de verschillende, tijdens de beraadslagingen ingenomen standpunten opgenomen in een verslag dat onder verantwoordelijkheid van de Commissie wordt opgesteld. Wanneer de Commissie om advies van het comité verzoekt, kan zij de termijn vaststellen waarbinnen het advies moet worden uitgebracht. Artikel 9 Onverminderd artikel 214 van het Verdrag zijn de leden van het comité, indien de voorzitter van het comité of de Commissie hun mededeelt dat het gevraagde advies of de aan de orde zijnde aangelegenheid van vertrouwelijke aard is, gehouden de inlichtingen welke hun in verband met de werkzaamheden van het comité of van de werkgroepen ervan ter kennis zijn gekomen, niet openbaar te maken. In die gevallen nemen alleen de leden van het comité en de vertegenwoordigers van de betrokken diensten van de Commissie aan deze vergaderingen deel. Gedaan te Brussel, 9 februari 1990. Voor de Commissie Carlo RIPA DI MEANA Lid van de Commissie (1) PB nr. L 358 van 18. 12. 1986, blz. 1.",
  "source": "EUR LEX"
}