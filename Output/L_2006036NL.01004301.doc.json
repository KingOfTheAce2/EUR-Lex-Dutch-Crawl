{
  "url": "http://www.w3.org/1999/xhtml\">",
  "content": "L_2006036NL.01004301.xml 8.2.2006 NL Publicatieblad van de Europese Unie L 36/43 BESLUIT VAN DE COMMISSIE van 23 december 2005 tot oprichting van een groep op hoog niveau voor concurrentievermogen, energie en milieu (2006/77/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Overwegende hetgeen volgt: (1) Volgens artikel 2 van het Verdrag tot oprichting van de Europese Gemeenschap hebben de Gemeenschap en de lidstaten tot taak het bevorderen van een harmonische, evenwichtige en duurzame ontwikkeling van de economische activiteit, een hoog niveau van werkgelegenheid en van sociale bescherming, de gelijkheid van mannen en vrouwen, een duurzame en niet-inflatoire groei, een hoge graad van concurrentievermogen en convergentie van economische prestaties, een hoog niveau van bescherming en verbetering van de kwaliteit van het milieu, een verbetering van de levensstandaard en van de kwaliteit van het bestaan, en de economische en sociale samenhang en de solidariteit tussen de lidstaten. (2) In aansluiting op de mededeling van de Commissie „Uitvoering van het communautair Lissabonprogramma: een beleidskader ter versterking van de EU-industrie — naar een beter geïntegreerde aanpak van het industriebeleid” ( 1 ) heeft de Commissie aangekondigd om vooral over de basis- en productindustrie advies te willen inwinnen van een groep op hoog niveau. (3) Het is de bedoeling dat de groep op hoog niveau de verbanden tussen het industrie-, energie- en milieubeleid helpt belichten, voor samenhang tussen de afzonderlijke initiatieven zorgt en tegelijkertijd een bijdrage levert aan een meer duurzame ontwikkeling en de versterking van het concurrentievermogen. Verder moet de groep op hoog niveau door een evenwichtige deelname van alle relevante belanghebbenden een stabiel en voorspelbaar regelgevingskader tot stand helpen brengen, waarin concurrentievermogen, energie en milieu hand in hand gaan. Daarbij moet met name worden voortgebouwd op onderzoek dat op deze gebieden wordt gedaan. (4) De groep op hoog niveau moet vertegenwoordigers van de Commissie, de lidstaten, het Europees Parlement en alle relevante belanghebbenden, zoals met name de industrie en het maatschappelijk middenveld waaronder consumenten, vakbonden, maatschappelijke organisaties en onderzoekers, respectievelijk academici, met elkaar in contact brengen. (5) Het is dan ook zaak een groep op hoog niveau voor concurrentievermogen, energie en milieu op te richten en haar mandaat en structuur nader te omschrijven, BESLUIT: Artikel 1 De Commissie richt een groep op hoog niveau op (hierna de „groep” genoemd). Artikel 2 Mandaat De groep heeft tot taak vraagstukken te behandelen die te maken hebben met de verbanden tussen concurrentievermogen, energie en milieu. Het mandaat geldt voor een tijdvak van twee jaar en kan bij besluit van de Commissie worden verlengd. De groep verstrekt beleidsmakers op Europees en nationaal niveau, de industrie en de maatschappelijke organisaties advies in de meest passende vorm. Artikel 3 Samenstelling — Benoeming 1.   De Commissie benoemt personen van hoog niveau in de groep die competent zijn en verantwoordelijkheid dragen op het gebied van industrie, energie en het milieu. 2.   De groep telt maximaal 28 leden. 3.   De volgende bepalingen zijn van toepassing: — de leden worden benoemd op grond van de deskundigheid waarover zij persoonlijk beschikken. Elk lid van de groep benoemt een persoonlijke vertegenwoordiger in een subgroep die voorbereidend werk doet (hierna de „sherpagroep” genoemd); — de leden van de groep blijven tot hun aftreden, vervanging of afloop van hun mandaat in functie; — leden die niet langer doeltreffend aan het overleg in de groep kunnen meewerken, aftreden of niet aan de eisen in lid 1 van dit artikel of artikel 287 van het Verdrag tot oprichting van de Europese Gemeenschap voldoen kunnen voor de resterende tijd van hun mandaat worden vervangen; — de namen van de afzonderlijk benoemde leden worden gepubliceerd op de internetsite van het directoraat-generaal Ondernemingen en industrie en/of in de C-reeks van het Publicatieblad van de Europese Unie . Verzameling, verwerking en publicatie van de namen van de leden vinden plaats overeenkomstig de bepalingen in Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlĳke personen in verband met de verwerking van persoonsgegevens door de communautaire instellingen en organen en betreffende het vrĳe verkeer van die gegevens ( 2 ) . Artikel 4 Werkwijze 1.   De groep wordt voorgezeten door de Commissie. 2.   De „sherpagroep” bereidt de discussies en de door de groep aan te nemen standpunten en adviezen voor maatregelen en/of beleidsmaatregelen voor. Zij werkt nauw samen met de diensten van de Commissie. 3.   De groep verzekert zich door ad-hocregelingen van ondersteuning door deskundigen en belanghebbenden. Zij kan een klein aantal ad-hocgroepen in het leven roepen om specifieke vraagstukken te bestuderen die onder het mandaat van de groep vallen. Zodra dit werk gedaan is, worden de ad-hocgroepen opgeheven. 4.   De Commissie kan deskundigen of waarnemers met specifieke deskundigheid over een punt op de agenda om deelname aan het overleg in de groep of de ad-hocgroepen verzoeken, indien dit nuttig en/of noodzakelijk is. 5.   Vertrouwelijke informatie uit het overleg in de groep of de ad-hocgroepen mag niet worden bekendgemaakt. 6.   De groep, de „sherpagroep” en de ad-hocgroepen houden hun vergaderingen in de regel in de gebouwen van de Commissie. De procedures en het tijdschema hiervoor worden door de Commissie vastgesteld. De Commissie voert ook het secretariaat. 7.   De groep beslist welke thema’s op de agenda worden geplaatst. 8.   Samenvattingen, conclusies, deelconclusies of werkdocumenten van de groep kunnen in de oorspronkelijke taal van het desbetreffende document door de Commissie worden gepubliceerd. Artikel 5 Vergaderkosten Reis- en verblijfkosten van de leden van de groep, sherpa’s, deskundigen en waarnemers in verband met de werkzaamheden van de groep worden overeenkomstig de geldende bepalingen van de Commissie door de Commissie vergoed. De leden van de groep, de „sherpagroep” en de ad-hocgroepen worden niet voor hun werk betaald. Vergaderkosten worden vergoed voorzover de in de jaarlijkse toewijzingsprocedure toegekende middelen van de betrokken dienst dit toelaten. Artikel 6 Inwerkingtreding Dit besluit treedt in werking op de dag van zijn bekendmaking in het Publicatieblad van de Europese Unie . Gedaan te Brussel, 23 december 2005. Voor de Commissie Günter VERHEUGEN Vicevoorzitter ( 1 ) COM(2005) 474 def. van 5.10.2005. ( 2 ) PB L 8 van 12.1.2001, blz. 1 .",
  "source": "EUR LEX"
}