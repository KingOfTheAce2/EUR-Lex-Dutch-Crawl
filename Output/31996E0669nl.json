{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996E0669:NL:HTML\">",
  "content": "EUR-Lex - 31996E0669 - NL Avis juridique important | 31996E0669 96/669/GBVB: Gemeenschappelijk optreden van 22 november 1996 betreffende het gebied van de Grote Meren, door de Raad vastgesteld op basis van artikel J.3 van het Verdrag betreffende de Europese Unie Publicatieblad Nr. L 312 van 02/12/1996 blz. 0001 - 0002 GEMEENSCHAPPELIJK OPTREDEN van 22 november 1996 betreffende het gebied van de Grote Meren, door de Raad vastgesteld op basis van artikel J.3 van het Verdrag betreffende de Europese Unie (96/669/GBVB) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op artikel J.3, Gezien de conclusies van de Europese Raad van Florence van 21 en 22 juli 1996, Overwegende het gemeenschappelijk standpunt van 24 oktober 1994 ten aanzien van de doelstellingen en prioriteiten van de Europese Unie met betrekking tot Rwanda; Overwegende de aan de toestand in Oost-Zaïre gewijde verklaringen, aangenomen in de Raadszitting van 28 oktober 1996 en in de speciale bijeenkomst van de Ministers van Ontwikkelingssamenwerking en Humanitaire Hulpverlening van 7 november 1996; Overwegende de door de Veiligheidsraad van de Verenigde Naties op 9 respectievelijk 15 november 1996 aangenomen Resoluties 1078 en 1080; dat die resoluties ten uitvoer moeten worden gelegd; Erkennend dat het van belang is dat de Afrikaanse Staten bijdragen aan een oplossing van de crisis in het gebied van de Grote Meren; Overwegende dat de Europese Unie zich reeds inzet voor een oplossing van deze crisis door middel van de constructieve bijdrage van haar speciale gezant voor het gebied van de Grote Meren; Overwegende dat de Europese Unie haar inspanningen om deze crisis op te lossen moet inpassen in het optreden van de internationale gemeenschap, overeenkomstig de relevante resoluties van de Veiligheidsraad; Overwegende dat de Raad heden tegelijkertijd een besluit heeft vastgesteld waarin de Westeuropese Unie wordt verzocht de specifieke aspecten van dit gemeenschappelijk optreden die gevolgen hebben op defensiegebied uit te werken en ten uitvoer te leggen, STELT HET VOLGENDE GEMEENSCHAPPELIJK OPTREDEN VAST: Artikel 1 De Europese Unie steunt de spoedeisende tenuitvoerlegging van de relevante resoluties van de Veiligheidsraad van de Verenigde Naties, die het mogelijk moeten maken de humanitaire hulp naar het oosten van Zaïre te brengen en die de vrijwillige terugkeer van de vluchtelingen naar hun land van oorsprong en de terugkeer van ontheemden zullen vergemakkelijken. De Gemeenschap en haar Lid-Staten zullen, op de door hen passend geachte en op de in dit gemeenschappelijk optreden bepaalde gecoördineerde wijze, bijdragen aan de tenuitvoerlegging van deze resoluties. De Europese Unie bevestigt dat voorrang moet worden gegeven aan de terugkeer van vluchtelingen naar hun land van oorsprong, en dat alle hindernissen daartoe moeten worden weggeruimd. De Europese Unie verklaart dat zij bereid is Rwanda bij te staan om de essentiële voorwaarden voor de terugkeer van de Rwandese vluchtelingen te scheppen. Artikel 2 In het kader van de steun aan de coördinatie door de Verenigde Naties neemt de Raad er nota van dat de Commissie zal zorgen voor de coördinatie van de inspanningen van de Gemeenschap en haar Lid-Staten teneinde de humanitaire hulp zo snel mogelijk aan te voeren en te verdelen onder de vluchtelingen en ontheemden in het oosten van Zaïre. Artikel 3 Op basis van hun vrijwillige humanitaire en militaire hulpverlening informeren de Lid-Staten elkaar en plegen zij binnen de Raad overleg over hun vrijwillige bijdragen ter ondersteuning van de Afrikaanse deelneming aan de multinationale vredesmacht, overeenkomstig de relevante resoluties van de Veiligheidsraad van de Verenigde Naties. Artikel 4 De Raad neemt er nota van dat de Commissie de mogelijkheden voor financiering van de communautaire bijdrage aan de verwezenlijking van de doelstellingen van dit gemeenschappelijk optreden zal onderzoeken en passende voorstellen ter zake in zal dienen. Artikel 5 De Europese Unie zal haar inspanningen om de stabiliteit in het gebied van de Grote Meren te herstellen opvoeren, door met name de oprichting van democratische instellingen en de eerbiediging van de rechten van de mens te bevorderen. De Europese Unie bevestigt dat het bijeenroepen van een internationale conferentie over vrede, veiligheid en ontwikkeling in het gebied van de Grote Meren, onder auspiciën van de Verenigde Naties en de Organisatie voor Afrikaanse Eenheid, een doorslaggevende rol te vervullen heeft met het oog op een duurzame oplossing voor de crisis in dit gebied. Zij verzoekt alle partijen hun inspanningen te verdubbelen opdat een dergelijke conferentie bijeen kan worden geroepen. Artikel 6 Dit gemeenschappelijk optreden treedt in werking op de dag van zijn vaststelling. Artikel 7 Dit gemeenschappelijk optreden wordt bekendgemaakt in het Publikatieblad. Gedaan te Brussel, 22 november 1996. Voor de Raad De Voorzitter J. BURTON",
  "source": "EUR LEX"
}