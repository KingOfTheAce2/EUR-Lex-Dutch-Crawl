{
  "url": "http://www.w3.org/1999/xhtml\"><!--",
  "content": "L_2013292NL.01000701.xml 1.11.2013 NL Publicatieblad van de Europese Unie L 292/7 UITVOERINGSVERORDENING (EU) Nr. 1078/2013 VAN DE COMMISSIE van 31 oktober 2013 tot verlening van een vergunning voor fumaarzuur als toevoegingsmiddel voor diervoeding voor alle diersoorten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1831/2003 van het Europees Parlement en de Raad van 22 september 2003 betreffende toevoegingsmiddelen voor diervoeding ( 1 ) , en met name artikel 9, lid 2, Overwegende hetgeen volgt: (1) De verlening van vergunningen voor toevoegingsmiddelen voor diervoeding, met inbegrip van de vergunningsgronden en -procedures, is geregeld bij Verordening (EG) nr. 1831/2003. Artikel 10 van die verordening voorziet in de herbeoordeling van toevoegingsmiddelen waarvoor een vergunning is verleend overeenkomstig Richtlijn 70/524/EEG van de Raad ( 2 ) . (2) Bij Richtlijn 80/678/EEG van de Commissie is overeenkomstig Richtlijn 70/524/EEG een vergunning zonder tijdsbeperking verleend voor het gebruik van fumaarzuur als toevoegingsmiddel voor diervoeding voor alle diersoorten ( 3 ) . Vervolgens is dat toevoegingsmiddel overeenkomstig artikel 10, lid 1, onder b), van Verordening (EG) nr. 1831/2003 als bestaand product opgenomen in het repertorium van toevoegingsmiddelen voor diervoeding. (3) Overeenkomstig artikel 10, lid 2, van Verordening (EG) nr. 1831/2003 in samenhang met artikel 7 van die verordening is een aanvraag ingediend voor de herbeoordeling van fumaarzuur als toevoegingsmiddel voor diervoeding voor alle diersoorten, waarbij is verzocht om indeling van dat toevoegingsmiddel in de categorie „technologische toevoegingsmiddelen”. Bij die aanvraag waren de krachtens artikel 7, lid 3, van Verordening (EG) nr. 1831/2003 vereiste gegevens en documenten gevoegd. (4) De Europese Autoriteit voor voedselveiligheid (EFSA) heeft in haar advies van 29 januari 2013 ( 4 ) geconcludeerd dat fumaarzuur onder de voorgestelde gebruiksvoorwaarden geen ongunstige gevolgen voor de diergezondheid, de volksgezondheid of het milieu heeft en dat het beschikt over het vermogen om diervoeding te conserveren. Specifieke eisen voor toezicht na het in de handel brengen acht de EFSA niet nodig. De EFSA heeft ook het rapport over de analysemethode voor het toevoegingsmiddel voor diervoeding geverifieerd dat door het bij Verordening (EG) nr. 1831/2003 ingestelde referentielaboratorium was ingediend. (5) Uit de beoordeling van fumaarzuur blijkt dat aan de in artikel 5 van Verordening (EG) nr. 1831/2003 vermelde voorwaarden voor de verlening van een vergunning is voldaan. Het gebruik van fumaarzuur zoals gespecificeerd in de bijlage bij deze verordening moet daarom worden toegestaan. (6) Aangezien er geen veiligheidsredenen zijn die de onmiddellijke toepassing van de wijzigingen van de vergunningsvoorwaarden vereisen, moet een overgangsperiode worden vastgesteld om de belanghebbende partijen in staat te stellen zich voor te bereiden om aan de nieuwe eisen van de vergunning te voldoen. (7) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE VERORDENING VASTGESTELD: Artikel 1 Voor het in de bijlage beschreven toevoegingsmiddel voor diervoeding, dat behoort tot de categorie „technologische toevoegingsmiddelen” en de functionele groep „conserveermiddelen”, wordt onder de in die bijlage vastgestelde voorwaarden een vergunning voor gebruik als toevoegingsmiddel voor diervoeding verleend. Artikel 2 Het in de bijlage gespecificeerde toevoegingsmiddel voor diervoeding en diervoeding met dat toevoegingsmiddel die vóór 21 november 2013 zijn geproduceerd en geëtiketteerd overeenkomstig de voorschriften die vóór 21 mei 2014 van toepassing waren, mogen verder worden verkocht en gebruikt zolang de voorraad strekt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 31 oktober 2013. Voor de Commissie De voorzitter José Manuel BARROSO ( 1 ) PB L 268 van 18.10.2003, blz. 29 . ( 2 ) Richtlijn 70/524/EEG van de Raad van 23 november 1970 betreffende toevoegingsmiddelen in de veevoeding ( PB L 270 van 14.12.1970, blz. 1 ). ( 3 ) Drieëndertigste Richtlijn 80/678/EEG van de Commissie van 4 juli 1980 tot wijziging van de bijlagen van Richtlijn 70/524/EEG van de Raad betreffende toevoegingsmiddelen in de diervoeding ( PB L 185 van 18.7.1980, blz. 48 ). ( 4 ) EFSA Journal 2013; 11(2):3102. BIJLAGE Identificatienummer van het toevoegingsmiddel Toevoegingsmiddel Chemische formule, beschrijving, analysemethoden Diersoort of -categorie Maximumleeftijd Minimumgehalte Maximumgehalte Overige bepalingen Einde van de vergunningsperiode mg werkzame stof/kg volledig diervoeder met een vochtgehalte van 12 % Categorie: technologische toevoegingsmiddelen. Functionele groep: conserveermiddelen 1a297 Fumaarzuur Samenstelling van het toevoegingsmiddel Fumaarzuur 99,5 % Vast Karakterisering van de werkzame stof Fumaarzuur C 4 H 4 O 4 CAS-nr.: 110-17-8 Analysemethoden ( 1 ) Voor de bepaling van fumaarzuur in het toevoegingsmiddelen voor diervoeding: infraroodabsorptie spectrofotometrie en titratie met natriumhydroxide (Food Chemical Codex 7). Voor het vaststellen van fumaarzuur (als totaal fumaarzuur) in voormengsels en diervoeding: Ion-exclusie- hogeprestatie-vloeistofchromatografie (HPLC) met UV-detectie (HPLC-UV). Pluimvee en varkens — — 20 000 Voor de veiligheid: gebruik van ademhalingsbescherming, bril en handschoenen tijdens hantering. 21 november 2023 Jonge dieren die gevoerd zijn met melkvervangers — — 10 000 ( 2 ) Andere diersoorten — — — ( 1 ) Nadere bijzonderheden over de analysemethoden zijn te vinden op het volgende adres van het referentielaboratorium van de Europese Unie voor toevoegingsmiddelen voor diervoeding: www.irmm.jrc.be/crl-feed-additives ( 2 ) mg fumaarzuur per kg melkvervanger.",
  "source": "EUR LEX"
}