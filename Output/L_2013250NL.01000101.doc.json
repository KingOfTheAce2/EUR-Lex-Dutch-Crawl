{
  "url": "http://www.w3.org/1999/xhtml\">",
  "content": "L_2013250NL.01000101.xml 20.9.2013 NL Publicatieblad van de Europese Unie L 250/1 BESLUIT VAN DE RAAD van 22 juli 2013 betreffende de ondertekening, namens de Europese Unie, en de voorlopige toepassing van het tussen de Europese Unie en de Republiek Gabon overeengekomen protocol tot vaststelling van de vangstmogelijkheden en de financiële tegenprestatie waarin is voorzien bij de partnerschapsovereenkomst inzake visserij (2013/462/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43 juncto artikel 218, lid 5, Gezien het voorstel van de Europese Commissie, Overwegende hetgeen volgt: (1) Op 16 april 2007 is de partnerschapsovereenkomst inzake visserij tussen de Republiek Gabon en de Europese Gemeenschap (hierna „partnerschapsovereenkomst” genoemd) door de Raad goedgekeurd bij Verordening (EG) nr. 450/2007 ( 1 ) . (2) Het vorige protocol bij deze partnerschapsovereenkomst ( 2 ) is verstreken op 2 december 2011. (3) De Raad heeft de Commissie gemachtigd om te onderhandelen over een nieuw protocol waarbij aan EU-vaartuigen vangstmogelijkheden worden toegewezen in de wateren waarover de Republiek Gabon de soevereiniteit of de jurisdictie voor visserijaangelegenheden uitoefent. Na afloop van die onderhandelingen is op 24 april 2013 een nieuw protocol geparafeerd. (4) Met het oog op de gegarandeerde hervatting van de visserijactiviteiten van de EU-vaartuigen is in het nieuwe protocol is in het nieuwe protocol bepaald dat het protocol met ingang van de datum van ondertekening ervan voorlopig kan worden toegepast in afwachting van de voltooiing van de voor de sluiting ervan noodzakelijke procedures. (5) Het nieuwe protocol dient te worden ondertekend, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening, namens de Europese Unie, van het protocol tot vaststelling van de vangstmogelijkheden en de financiële tegenprestatie waarin is voorzien bij de partnerschapsovereenkomst inzake visserij tussen de Europese Unie en de Republiek Gabon (hierna „het protocol” genoemd), onder voorbehoud van de sluiting van het protocol. De tekst van het protocol is aan dit besluit gehecht. Artikel 2 De voorzitter van de Raad wijst de persoon (personen) aan die gemachtigd is (zijn) om namens de Unie het protocol te ondertekenen. Artikel 3 Het protocol wordt met ingang van de datum van ondertekening ervan voorlopig toegepast overeenkomstig artikel 14 van het protocol, in afwachting van de voltooiing van de voor de sluiting ervan noodzakelijke procedures. Artikel 4 Dit besluit treedt in werking op de dag waarop het wordt vastgesteld. Gedaan te Brussel, 22 juli 2013. Voor de Raad De voorzitter C. ASHTON ( 1 ) Verordening (EG) nr. 450/2007 van de Raad van 16 april 2007 betreffende de sluiting van een partnerschapsovereenkomst inzake visserij tussen de Republiek Gabon en de Europese Gemeenschap ( PB L 109 van 26.4.2007, blz. 1 ). ( 2 ) PB L 319 van 18.11.2006, blz. 17 .",
  "source": "EUR LEX"
}