{
  "url": "http://www.w3.org/1999/xhtml\">",
  "content": "L_2006296NL.01002401.xml 26.10.2006 NL Publicatieblad van de Europese Unie L 296/24 BESLUIT 2006/725/GBVB VAN DE RAAD van 17 oktober 2006 tot uitvoering van Gemeenschappelijk Optreden 2005/557/GBVB inzake het civiel-militaire optreden van de Europese Unie ter ondersteuning van de missie van de Afrikaanse Unie in de regio Darfur in Sudan DE RAAD VAN DE EUROPESE UNIE, Gezien Gemeenschappelijk Optreden 2005/557/GBVB van de Raad van 18 juli 2005 inzake het civiel-militaire optreden van de Europese Unie ter ondersteuning van de missie van de Afrikaanse Unie in de regio Darfur in Sudan ( 1 ) , en met name op artikel 8, lid 1, tweede alinea, in samenhang met artikel 23, lid 2, van het Verdrag betreffende de Europese Unie, Overwegende hetgeen volgt: (1) De Raad heeft op 11 juli 2006 Besluit 2006/486/GBVB tot uitvoering van Gemeenschappelijk Optreden 2005/557/GBVB inzake het civiel-militaire optreden van de Europese Unie ter ondersteuning van de missie van de Afrikaanse Unie in de regio Darfur in Sudan aangenomen ( 2 ) . Bij dat besluit is de financiering van de civiele component verlengd tot en met 31 oktober 2006. (2) In afwachting van de overgang van de missie van de Afrikaanse Unie naar een VN-operatie, overeenkomstig Resolutie 1706 (2006) van de VN-Veiligheidsraad, heeft de Raad, overeenkomstig artikel 2 van Besluit 2006/486/GBVB en in het licht van het besluit van de Raad voor Vrede en Veiligheid van de Afrikaanse Unie van 20 september, besloten het civiel-militaire optreden van de Europese Unie ter ondersteuning van de missie van de Afrikaanse Unie in de regio Darfur in Sudan tot en met 31 december 2006 voort te zetten. (3) Wat de civiele component betreft, dient de Raad derhalve een besluit te nemen over de financiering van de voortzetting van het ondersteunend optreden. Bij de vaststelling van de financiering zou ook rekening moeten worden gehouden met een mogelijke langere overgangsperiode voorafgaand aan een eventuele overdracht aan de Verenigde Naties. (4) Het ondersteunend optreden heeft mogelijk plaats in een verslechterende situatie die de doelstellingen van het Gemeenschappelijk buitenlands en veiligheidsbeleid, uiteengezet in artikel 11 van het Verdrag, kan schaden, BESLUIT: Artikel 1 1.   Het financieel referentiebedrag ter dekking van de uitgaven in verband met de uitvoering van afdeling II van Gemeenschappelijk Optreden 2005/557/GBVB vanaf 1 november 2006 bedraagt 1 785 000 EUR. 2.   De uit het in lid 1 genoemde bedrag gefinancierde uitgaven worden beheerd volgens de procedures en voorschriften van de Europese Gemeenschap die van toepassing zijn op de begroting; eventuele prefinancieringen blijven evenwel niet het eigendom van de Gemeenschap. Onderdanen van derde staten mogen inschrijven bij aanbestedingen. 3.   Uitgaven komen met ingang van 1 november 2006 in aanmerking voor financiering. Artikel 2 Uiterlijk 31 december 2006 wordt bezien welke overgangsmaatregelen moeten worden getroffen na beëindiging van het ondersteunend optreden van de EU. Artikel 3 Dit besluit wordt van kracht op de dag waarop het wordt aangenomen. Artikel 4 Dit besluit wordt bekendgemaakt in het Publicatieblad van de Europese Unie . Gedaan te Luxemburg, 17 oktober 2006. Voor de Raad De voorzitter E. TUOMIOJA ( 1 ) PB L 188 van 20.7.2005, blz. 46 . ( 2 ) PB L 192 van 13.7.2006, blz. 30 .",
  "source": "EUR LEX"
}