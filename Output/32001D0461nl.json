{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0461:NL:HTML\">",
  "content": "EUR-Lex - 32001D0461 - NL Avis juridique important | 32001D0461 2001/461/EG: Besluit van de Commissie van 15 juni 2001 houdende overdracht van het beheer van de steun voor pretoetredingsmaatregelen op het gebied van landbouw en plattelandsontwikkeling in de Republiek Estland gedurende de pretoetredingsperiode aan uitvoeringsorganen (kennisgeving geschied onder nummer C(2001) 1649) Publicatieblad Nr. L 162 van 19/06/2001 blz. 0019 - 0020 Besluit van de Commissie van 15 juni 2001 houdende overdracht van het beheer van de steun voor pretoetredingsmaatregelen op het gebied van landbouw en plattelandsontwikkeling in de Republiek Estland gedurende de pretoetredingsperiode aan uitvoeringsorganen (kennisgeving geschied onder nummer C(2001) 1649) (2001/461/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 1266/1999 van de Raad van 21 juni 1999 betreffende de coördinatie van de bijstand aan de kandidaat-lidstaten in het kader van de pretoetredingsstrategie en houdende wijziging van Verordening (EEG) nr. 3906/1989(1), en met name op artikel 12, lid 2, Gelet op Verordening (EG) nr. 2222/2000 van 7 juni 2000 houdende financiële uitvoeringsbepalingen van Verordening (EG) nr. 1268/1999 van de Raad inzake steunverlening door de Gemeenschap voor pretoetredingsmaatregelen op het gebied van landbouw en plattelandsontwikkeling in de kandidaat-lidstaten in Midden- en Oost-Europa gedurende de pretoetredingsperiode(2), en met name op artikel 3, lid 2, Overwegende hetgeen volgt: (1) Overeenkomstig artikel 4, lid 5, van Verordening (EG) nr. 1268/1999 van 21 juni 1999 inzake steunverlening door de Gemeenschap voor pretoetredingsmaatregelen op het gebied van landbouw en plattelandsontwikkeling in de kandidaat-lidstaten in Midden- en Oost-Europa gedurende de pretoetredingsperiode(3), is op 17 november 2000 bij Beschikking C(2000)3321 def. van de Commissie een programma voor landbouw en plattelandsontwikkeling voor de Republiek Estland goedgekeurd; (2) De regering van de Republiek Estland en de Commissie, die optreedt namens de Europese Gemeenschap, hebben op 25 januari 2001 de meerjarenovereenkomst voor de financiering ondertekend waarin de technische, juridische en administratieve bepalingen voor de uitvoering van het SAPARD-programma zijn opgenomen; (3) Overeenkomstig Verordening (EG) nr. 1266/1999 kan op grond van een voor elk geval afzonderlijke analyse van de nationale en sectorale capaciteit inzake beheer van programma's/projecten, van de financiële controleprocedures en van de structuren op het gebied van overheidsfinanciën worden afgezien van de in artikel 12, lid 1, van die verordening voorgeschreven voorafgaande goedkeuring. In Verordening (EG) nr. 2222/2000 worden nadere voorschriften voor de uitvoering van die analyse vastgesteld. (4) De bevoegde autoriteit van de Republiek Estland heeft, enerzijds, het Bureau voor landbouwregisters en -voorlichting aangesteld voor de uitvoering van de maatregelen \"Investeringssteun voor landbouwbedrijven\", \"Investeringssteun voor de verbetering van verwerking en afzet van landbouw- en visserijproducten\", \"Investeringssteun voor de ontwikkeling en diversificatie van de economische activiteit\" en \"Investeringssteun voor de ontwikkeling en verbetering van de plattelandsinfrastructuur\", als bedoeld in het programma voor landbouw en plattelandsontwikkeling dat is goedgekeurd bij Beschikking C(2000)3321 def. van 17 november 2000 voor de Republiek Estland en heeft, anderzijds, het Ministerie van Financiën, Directoraat Nationaal Fonds, aangewezen voor de uitvoering van de financiële taken die zij moet uitvoeren voor de tenuitvoerlegging van het SAPARD-programma. (5) De Commissie heeft overeenkomstig Verordening (EG) nr. 1266/1999 en haar Verordening (EG) nr. 2222/2000 de nationale en sectorale capaciteit inzake beheer van programma's/projecten, de financiële controleprocedures en de structuren op het gebied van overheidsfinanciën onderzocht en is tot de conclusie gekomen dat de Republiek Estland voor de uitvoering van de bovengenoemde maatregelen voldoet aan de bepalingen van de artikelen 4 tot en met 6 en van de bijlage van Verordening (EG) nr. 2222/2000 en aan de in de bijlage bij Verordening (EG) nr. 1266/99 vastgestelde minimumvoorwaarden. Meer in het bijzonder beantwoordt het Bureau voor landbouwregisters en -voorlichting in voldoende mate aan de volgende belangrijke erkenningscriteria: schriftelijke procedures, scheiding van functies, aan de goedkeuring van projecten en aan de betalingen voorafgaande controles, betalingsprocedures, boekhoudprocedures, computerbeveiliging en interne audit; het Ministerie van Financiën, Directoraat Nationaal Fonds, beantwoordt in voldoende mate aan de volgende belangrijke erkenningscriteria: audit trail, beheer van kasmiddelen, ontvangst van financiële middelen, uitbetaling aan het Bureau voor landbouwregisters en -voorlichting, computerbeveiliging en interne audit. (6) Daarom is het dienstig af te zien van de de in artikel 12, lid 1, van Verordening (EG) nr. 1266/1999 voorgeschreven voorafgaande goedkeuring en het beheer op decentrale grondslag over te dragen aan het Bureau voor landbouwregisters en -voorlichting en aan het Ministerie van Financiën, Directoraat Nationaal Fonds, in de Republiek Estland. (7) De verificaties van de Commissie zijn wel gebaseerd op een bedrijfsklaar systeem, maar dit systeem wordt nog niet daadwerkelijk toegepast, zodat het dienstig is het beheer van het SAPARD-programma in eerste instantie voorlopig over te dragen aan het Bureau voor landbouwregisters en -voorlichting en het Ministerie van Financiën, Directoraat Nationaal Fonds, en dit beheer pas definitief over te dragen nadat de Commissie zich verder ervan vergewist heeft dat het systeem op bevredigende wijze functioneert, en gevolg is gegeven aan eventuele aanbevelingen van de Commissie met betrekking tot de overdracht van het beheer van de steun aan het Bureau voor landbouwregisters en -voorlichting en het Ministerie van Financiën, Directoraat Nationaal Fonds, BESLUIT: Artikel 1 Er wordt afgezien van de voorgeschreven voorafgaande goedkeuring, door de Commissie, van de selectie van projecten en de sluiting van contracten door de Republiek Estland. Artikel 2 Het beheer van het SAPARD-programma wordt voorlopig overgedragen aan het Bureau voor landbouwregisters en -voorlichting, Kreutzwaldi Str. 1, 51014 Tartu, Estland, voor de uitvoering van de maatregelen \"Investeringssteun voor landbouwbedrijven\", \"Investeringssteun voor de verbetering van de verwerking en afzet van landbouw- en visserijproducten\", \"Investeringssteun voor de ontwikkeling en diversificatie van de economische activiteit\" en \"Investeringssteun voor de ontwikkeling en verbetering van de plattelandsinfrastructuur\", als bedoeld in het programma voor landbouw en plattelandsontwikkeling dat op 17 november 2000 is goedgekeurd bij Beschikking C(2000)3321 def. van de Commissie, en aan het Ministerie van Financiën, Directoraat Nationaal Fonds, Suur-Ameerika 1, 15006, Tallinn, Estland, voor de financiële taken die moeten worden uitgevoerd in het kader van de tenuitvoerlegging van het SAPARD-programma voor de Republiek Estland. Gedaan te Brussel, 15 juni 2001. Voor de Commissie Franz Fischler Lid van de Commissie (1) PB L 161 van 26.6.1999, blz. 68. (2) PB L 253 van 7.10.2000, blz. 5. (3) PB L 161 van 26.6.1999, blz. 87.",
  "source": "EUR LEX"
}