{
  "url": "http://www.w3.org/1999/xhtml\">",
  "content": "L_2008232NL.01001001.xml 30.8.2008 NL Publicatieblad van de Europese Unie L 232/10 BESLUIT VAN DE COMMISSIE van 18 augustus 2008 betreffende de financiële bijdrage van de Gemeenschap voor het jaar 2008 voor een studie op het gebied van het vervoer van dieren (2008/694/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 17, Overwegende hetgeen volgt: (1) Beschikking 90/424/EEG stelt de procedures vast voor de financiële bijdrage van de Gemeenschap in de kosten van specifieke veterinaire maatregelen. (2) De Gemeenschap kan met name gebruikmaken van studies die nodig zijn voor de ontwikkeling van communautaire veterinaire wetgeving op het gebied van dierenwelzijn. (3) Studies, effectbeoordelingen en evaluaties op het gebied van diergezondheid, dierenwelzijn en voedselveiligheid dienen eveneens ter ondersteuning van de acties in het communautaire actieplan inzake de bescherming en het welzijn van dieren 2006-2010 ( 2 ) . (4) In dat actieplan worden diverse actiegebieden vastgesteld, in het bijzonder een verhoging van de huidige minimumnormen voor dierenbescherming en welzijn en de introductie van standaardindicatoren voor dierenwelzijn. Wat het vervoer van dieren betreft, wijzen adviezen van wetenschappelijke deskundigen erop dat er behoefte is aan nieuwe passende regels voor de reistijden en de ruimte waarover de dieren tijdens het vervoer beschikken. (5) Er is behoefte aan een studie om een effectbeoordeling te kunnen uitvoeren, en met name om de waarschijnlijke gevolgen voor dierenwelzijn, diergezondheid, volksgezondheid, economie, samenleving, milieu en administratie te kunnen evalueren van een wijziging van Verordening (EG) nr. 1/2005 van 22 december 2004 inzake de bescherming van dieren tijdens het vervoer en daarmee samenhangende activiteiten en tot wijziging van de Richtlijnen 64/432/EEG en 93/119/EG en van Verordening (EG) nr. 1255/97 ( 3 ) wat betreft de reistijden en de ruimte waarover de dieren tijdens het vervoer beschikken. (6) Het is derhalve dienstig dat de Gemeenschap in 2008 een studie financiert waarin de verschillende beleidsopties worden geëvalueerd die verband houden met diverse scenario's wat betreft de reistijden en de ruimte waarover de dieren tijdens het vervoer beschikken, en de respectieve gevolgen van die opties voor dierenwelzijn, diergezondheid, volksgezondheid, economie, samenleving, milieu en administratie worden beoordeeld. Het voor deze actie toe te wijzen maximumbedrag moet worden gespecificeerd. (7) Deze actie zal worden uitgevoerd in het kader van een dienstencontract overeenkomstig de procedures voor het plaatsen van opdrachten van artikel 91, lid 1, onder d), van Verordening (EG, Euratom) nr. 1605/2002 van 25 juni 2002 van de Raad houdende het Financieel Reglement van toepassing op de algemene begroting van de Europese Gemeenschappen ( 4 ) , en artikel 126 en artikel 129, lid 1, van Verordening (EG, Euratom) nr. 2342/2002 van 23 december 2002 van de Commissie tot vaststelling van uitvoeringsvoorschriften van Verordening (EG, Euratom) nr. 1605/2002 van de Raad houdende het Financieel Reglement van toepassing op de algemene begroting van de Europese Gemeenschappen ( 5 ) . (8) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, BESLUIT: Artikel 1 Een financiële bijdrage van de Gemeenschap voor de uitvoering van een studie over reistijden en de ruimte waarover de dieren tijdens het vervoer beschikken tot een maximumbedrag van 58 000 euro wordt goedgekeurd. Artikel 2 De toekenning van de in artikel 1 bedoelde bijdrage valt onder de voorschriften inzake het plaatsen van overheidsopdrachten en wordt uitgevoerd via een onderhandelingsprocedure overeenkomstig artikel 91, lid 1, onder d), van Verordening (EG, Euratom) nr. 1605/2002 van de Raad. De in artikel 1 bedoelde financiële bijdrage wordt gefinancierd uit het begrotingsonderdeel 17 04 02 01 van de begroting van de Europese Unie voor 2008. Gedaan te Brussel, 18 augustus 2008. Voor de Commissie Androulla VASSILIOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Beschikking 2006/965/EG van de Raad ( PB L 397 van 30.12.2006, blz. 22 ). ( 2 ) Mededeling van de Commissie aan het Europees Parlement en de Raad over een communautair actieplan inzake de bescherming en het welzijn van dieren 2006-2010, COM(2006) 13 definitief. ( 3 ) PB L 3 van 5.1.2005, blz. 1 . ( 4 ) PB L 248 van 16.9.2002, blz. 1 . Verordening laatstelijk gewijzigd bij Verordening (EG) nr. 1525/2007 van de Raad ( PB L 343 van 27.12.2007, blz. 9 ). ( 5 ) PB L 357 van 31.12.2002, blz. 1 . Verordening laatstelijk gewijzigd bij Verordening (EG, Euratom) nr. 478/2007 van de Commissie ( PB L 111 van 28.4.2007, blz. 13 ).",
  "source": "EUR LEX"
}