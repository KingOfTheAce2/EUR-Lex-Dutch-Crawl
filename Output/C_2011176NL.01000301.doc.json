{
  "url": "http://www.w3.org/1999/xhtml\">",
  "content": "C_2011176NL.01000301.xml 16.6.2011 NL Publicatieblad van de Europese Unie C 176/3 BESLUIT VAN HET EUROPEES COMITÉ VOOR SYSTEEMRISICO'S van 3 juni 2011 inzake de toegang van het publiek tot documenten van het Europees Comité voor systeemrisico's (ESRB/2011/5) 2011/C 176/03 DE ALGEMENE RAAD VAN HET EUROPEES COMITÉ VOOR SYSTEEMRISICO'S, Gelet op Verordening (EU) nr. 1092/2010 van het Europees Parlement en de Raad van 24 november 2010 betreffende macroprudentieel toezicht van de Europese Unie op het financiële stelsel en tot oprichting van een Europees Comité voor systeemrisico’s ( 1 ) , inzonderheid artikel 4, lid 2; artikel 8, lid 3; en artikel 16, lid 3, Gelet op Verordening (EU) nr. 1096/2010 van de Raad van 17 november 2010 tot toewijzing aan de Europese Centrale Bank van specifieke taken betreffende de werking van het Europees Comité voor systeemrisico’s ( 2 ) , inzonderheid artikel 6, lid 1, en artikel 7, Gelet op Besluit ESRB/2011/1 van het Europees Comité voor systeemrisico's van 20 januari 2011 tot vaststelling van het reglement van orde van het Europees Comité voor systeemrisico's ( 3 ) , inzonderheid artikel 5, lid 5; artikel 10, lid 5; artikel 12, lid 5; en artikel 13, lid 10, Gelet op Besluit ECB/2004/3 van 4 maart 2004 inzake de toegang van het publiek tot documenten van de Europese Centrale Bank ( 4 ) , Overwegende dat het noodzakelijk is praktische regelingen te treffen inzake de toepassing van Besluit ECB/2004/3 op documenten van het Europees Comité voor systeemrisico's (ESRB). Dergelijke regelingen dienen: i) de effectiviteit en vertrouwelijkheid te waarborgen van de verhandelingen, activiteiten en besprekingen, alsook van de waarschuwingen en aanbevelingen van het ESRB, ii) de procedure te omschrijven voor de behandeling van verzoeken om toegang tot documenten van het ESRB die gericht zijn aan de in de Algemene Raad van het ESRB vertegenwoordigde partijen, en iii) een procedure in twee fasen te verzekeren die aansluit bij een goede administratieve praktijk, HEEFT HET VOLGENDE BESLUIT VASTGESTELD: Artikel 1 Doel Dit besluit zet de praktische regelingen uiteen voor de toepassing van Besluit ECB/2004/3 op documenten van het ESRB. De in Besluit ECB/2004/3 gespecificeerde regels ten aanzien van het verlenen van toegang door de Europese Centrale Bank (ECB) tot documenten van de ECB zijn mutatis mutandis van toepassing op het verlenen van toegang door het ESRB tot documenten van het ESRB, behoudens de in dit besluit aangegeven aanpassingen. Artikel 2 Definities Voor de toepassing van dit besluit gelden de volgende definities: a)   „document” en „document van het ESRB”: elke inhoud ongeacht de drager ervan (op papier, in elektronische vorm, als geluids-, beeld- of audiovisuele opname), opgesteld door of in bezit van het ESRB en betreffende beleidsmaatregelen, acties of besluiten van het ESRB; b)   „derde”: een natuurlijke persoon of rechtspersoon, of entiteit buiten het ESRB; c)   „ESRB-lid”: een derde-instelling of lichaam waaruit de leden van de Algemene Raad van het ESRB afkomstig zijn volgens artikel 6, lid 1 en 2 van Verordening (EU) nr. 1092/2010. Artikel 3 Uitzonderingen 1.   Wat betreft uitzonderingen op toegang tot documenten van het ESRB, gelden de in artikel 4 van Besluit ECB/2004/3 vermelde regels, behoudens de in dit artikel aangegeven aanpassingen. 2.   Het ESRB weigert de toegang tot een document van het ESRB op een van de in artikel 4 van Besluit ECB/2004/3 aangegeven gronden, en met name indien openbaarmaking ervan de bescherming van het openbaar belang wat betreft de vertrouwelijkheid of effectiviteit van zijn verhandelingen, werkzaamheden, besprekingen, waarschuwingen of aanbevelingen zou ondermijnen. 3.   Wanneer het gaat om documenten van derden, raadpleegt het ESRB de betrokken derde teneinde te beoordelen of een uitzondering van toepassing is, tenzij duidelijk is dat het document wel of niet openbaar moet worden gemaakt. Het ESRB kan verzoeken om toegang tot documenten die zijn opgesteld door ESRB-leden, doorgeleiden aan het betrokken ESRB-lid. 4.   De Algemene Raad van het ESRB voert de in artikel 4, lid 6 van Besluit ECB/2004/3 aan de Raad van bestuur van de ECB toegwezen taken uit. Artikel 4 Documenten in bezit van ESRB-leden Documenten die in bezit zijn van een ESRB-lid en door het ESRB zijn opgesteld, mogen door een ESRB-lid alleen openbaar worden gemaakt op voorwaarde van voorafgaande raadpleging van de algemene raad van het ESRB, tenzij duidelijk is dat het document wel of niet openbaar moet worden gemaakt. Het ESRB-lid kan het verzoek ook doorgeleiden aan de Algemene Raad van het ESRB. Artikel 5 Behandeling van verzoeken 1.   Het ESRB behandelt de verzoeken om toegang tot documenten van het ESRB overeenkomstig artikel 6 tot en met 8 van Besluit ECB/2004/3, behoudens de in dit artikel aangegeven aanpassingen. 2.   Verzoeken en confirmatieve verzoeken om toegang tot documenten van het ESRB worden gedaan aan het secretariaat van het ESRB ( 5 ) . 3.   Het hoofd van het secretariaat van het ESRB vervult de functies die in artikel 7, lid 1 van Besluit ECB/2004/3 zijn toegewezen aan de directeur-generaal van de afdeling Secretariaat en Talendienst van de ECB. 4.   De Algemene Raad van het ESRB vervult de functies die in artikel 7, lid 2 en in artikel 8, lid 1 van Besluit ECB/2004/3 zijn toegewezen aan de directie van de ECB. Het stuurcomité van het ESRB staat de Algemene Raad van het ESRB bij door de confirmatieve verzoeken te beoordelen en zijn beoordelingen te presenteren. Artikel 6 Inwerkingtreding Dit besluit treedt in werking op 18 juni 2011. Gedaan te Frankfurt am Main, 3 juni 2011. De voorzitter van het ESRB Jean-Claude TRICHET ( 1 ) PB L 331 van 15.12.2010, blz. 1 . ( 2 ) PB L 331 van 15.12.2010, blz. 162 . ( 3 ) PB C 58 van 24.2.2011, blz. 4 . ( 4 ) PB L 80 van 18.3.2004, blz. 42 . ( 5 ) Geadresseerd aan het Secretariaat van het ESRB, Kaiserstrasse 29, 60311 Frankfurt am Main. Fax +49 6913447347. E-mail: esrbsecretariat@esrb.europa.eu",
  "source": "EUR LEX"
}