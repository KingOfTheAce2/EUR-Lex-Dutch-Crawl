{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0103:NL:HTML\">",
  "content": "EUR-Lex - 32001D0103 - NL Avis juridique important | 32001D0103 2001/103/EG: Beschikking van de Commissie van 31 oktober 2000 betreffende de door Nederland verleende steun aan NS Cargo voor een shuttleverbinding tussen Rotterdam en Praag (Voor de EER relevante tekst) (kennisgeving geschied onder nummer C(2000) 3270) Publicatieblad Nr. L 038 van 08/02/2001 blz. 0043 - 0044 Beschikking van de Commissie van 31 oktober 2000 betreffende de door Nederland verleende steun aan NS Cargo voor een shuttleverbinding tussen Rotterdam en Praag (kennisgeving geschied onder nummer C(2000) 3270) (Slechts de tekst in de Nederlandse taal is authentiek) (Voor de EER relevante tekst) (2001/103/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, en met name op artikel 88, lid 2, eerste alinea, Gelet op de Overeenkomst betreffende de Europese Economische Ruimte, en met name op artikel 62, lid 1, onder a), Na de belanghebbenden overeenkomstig de genoemde artikelen te hebben aangemaand hun opmerkingen te maken(1), Overwegende hetgeen volgt: (1) Bij brief van 28 april 1995 heeft Nederland de Commissie in kennis gesteld van een voorgenomen eenmalige investeringssteun aan NS Cargo voor gecombineerd-vervoermaterieel voor een bedrag van 500000 NLG, dat zou worden gebruikt voor een shuttleverbinding voor gecombineerd vervoer tussen Rotterdam en Praag. Deze kennisgeving ontving nummer N 484/95. (2) Bij besluit van 20 september 1995(2) heeft de Commissie besloten geen bezwaar te maken tegen de aangemelde maatregel, die zij in overeenstemming achtte met artikel 3, punt 1, onder e), van Verordening (EEG) nr. 1107/70 van de Raad(3). Het steunbedrag werd op 8 november 1995 aan NS Cargo uitgekeerd. Bij schrijven van 13 mei 1996 werd tegen het besluit van de Commissie door de te Hamburg gevestigde terminalexploitant HHLA en anderen bij het Gerecht van eerste aanleg beroep ingesteld (zaak T-69/96). Het Gerecht van eerste aanleg heeft in deze zaak nog geen definitieve uitspraak gedaan. (3) In het kader van de voorbereiding van haar verdediging in deze zaak voor het Gerecht van eerste aanleg heeft de Nederlandse regering de Commissie gegevens verstrekt die twijfel deden rijzen over de aard van de steun. De nieuwe gegevens leken er namelijk op te wijzen dat de steun aan NS Cargo niet bestemd was voor investeringsdoeleinden, maar diende ter dekking van exploitatiekosten voor de shuttleverbinding. Exploitatiesteun is op grond van het Gemeenschapsrecht in de regel niet toegestaan. Op 21 april 1999 besloot de Commissie dan ook de procedure van artikel 88, lid 2, van het EG-Verdrag in te leiden (zaak C-30/99). Dit besluit werd de Nederlandse regering meegedeeld bij brief SG(99) D3169 van 4 mei 1999, waarbij Nederland verzocht werd binnen een maand na de verzenddatum van de brief zijn opmerkingen te maken. (4) Bij brief van 29 juni 1999 deelde de Nederlandse regering mee dat zij de begunstigde van de steunmaatregel, NS Cargo, om terugbetaling van de steun zou vragen en verzocht zij de Commissie de procedure te sluiten. (5) De brief van de Commissie van 4 mei 1999 werd op 24 juli 1999 voor opmerkingen in het Publicatieblad van de Europese Gemeenschappen(4) bekendgemaakt. Binnen de in de bekendmaking genoemde termijn hebben twee terminalexploitanten, een havenorganisatie, een kamer van koophandel en een nationale regering gereageerd. Hun opmerkingen bevestigden de twijfels van de Commissie. (6) Het directoraat-generaal Vervoer van de Commissie heeft de opmerkingen bij brief van 6 september 1999 toegezonden aan de Nederlandse regering. In de brief van de Commissie wordt tevens gesteld dat sluiting van de procedure alleen kan worden overwogen indien de Nederlandse regering het bewijs levert dat de steun daadwerkelijk is terugbetaald. (7) Bij brief van 20 juli 2000 bevestigde de Nederlandse regering dat NS Cargo de steun op 22 mei 2000 had terugbetaald en verstrekte de Nederlandse regering het bewijs dat de steun, inclusief de verschuldigde rente, tezamen in totaal 636536,50 NLG, op de rekening van het Nederlandse ministerie van Verkeer en Waterstaat was overgemaakt, HEEFT DE VOLGENDE BESCHIKKING GEGEVEN: Artikel 1 De Commissie sluit de op 21 april 1999 ingeleide, aangezien er geen reden meer is deze voort te zetten. Artikel 2 Deze beschikking is gericht tot de het Koninkrijk der Nederlanden. Gedaan te Brussel, 31 oktober 2000. Voor de Commissie Loyola De Palacio Vice-voorzitter (1) PB C 213 van 24.7.1999, blz. 23. (2) PB C 391 van 28.12.1996, blz. 15. (3) PB L 130 van 15.6.1970, blz. 1. (4) Zie voetnoot 1.",
  "source": "EUR LEX"
}