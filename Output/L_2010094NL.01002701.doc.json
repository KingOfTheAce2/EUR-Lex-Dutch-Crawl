{
  "url": "http://www.w3.org/1999/xhtml\">",
  "content": "L_2010094NL.01002701.xml 15.4.2010 NL Publicatieblad van de Europese Unie L 94/27 VERORDENING (EU) Nr. 310/2010 VAN DE COMMISSIE van 9 april 2010 tot indeling van bepaalde goederen in de gecombineerde nomenclatuur DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EEG) nr. 2658/87 van de Raad van 23 juli 1987 met betrekking tot de statistiek- en tariefnomenclatuur en het gemeenschappelijk douanetarief ( 1 ) , met name op artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, moeten bepalingen worden vastgesteld voor de indeling van de in de bijlage bij onderhavige verordening vermelde goederen. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die geheel of gedeeltelijk of met toevoeging van onderverdelingen op de gecombineerde nomenclatuur is gebaseerd en die bij specifieke EU-wetgeving is vastgesteld met het oog op de toepassing van tariefmaatregelen en andere maatregelen in het kader van het goederenverkeer. (3) Volgens deze algemene regels moeten de in kolom 1 van de tabel in de bijlage beschreven goederen worden ingedeeld onder de in kolom 2 van die tabel vermelde GN-code, om de in kolom 3 vermelde redenen. (4) Er moet worden bepaald dat de houder van een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, deze inlichting nog drie maanden mag blijven gebruiken op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De bepalingen van deze verordening zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 vermelde GN-codes. Artikel 2 Op een door de douane van een lidstaat verstrekte bindende tariefinlichting die niet in overeenstemming is met de bepalingen van deze verordening, kan nog gedurende drie maanden een beroep worden gedaan overeenkomstig artikel 12, lid 6, van Verordening (EEG) nr. 2913/92. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 april 2010. Voor de Commissie, namens de voorzitter, Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een apparaat dat er uitziet als een detectiepoort zoals die wordt gebruikt bij veiligheidspunten op luchthavens (zogenoemde „massaspectrometer”). Het apparaat is bestemd voor de opsporing van verboden stoffen zoals explosieven en drugs met behulp van ionenval-mobiliteitsspectrometrietechnologie (ITMS). De analyse is gebaseerd op luchtmonsters die door een semi-permeabel membraan een ionisatiekamer binnengaan waar een ionisatiebron bètadeeltjes afgeeft, waardoor er ionen in de gasfase worden gevormd. De ionen worden vervolgens in een voortplantingsbuis gepulseerd, waar een elektrisch veld de ionen in de richting van een collectorelektrode versnelt. Het monster wordt vervolgens geanalyseerd aan de hand van de tijd die de ionen nodig hebben om de collector te bereiken. Hierdoor scheidt het apparaat ionen in de gasfase en meet het de mobiliteit van die ionen in een elektrisch veld. Het apparaat maakt geen gebruik van optische straling. 9027 80 17 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 9027, 9027 80 en 9027 80 17. Indeling onder post 9022 als toestel waarbij gebruik wordt gemaakt van bètastralen is uitgesloten, aangezien de straling slechts in een voorbereidende fase, voorafgaand aan de analyse, wordt gebruikt om het monster te ioniseren. In het chemische analyseproces, dat gebruik maakt van spectrometrische technologie, is de straling slechts een eerste stap. Toestellen voor natuurkundige of scheikundige analyse — spectrometers — worden met name genoemd in post 9027. Aangezien het toestel geen gebruikmaakt van optische straling (UV, zichtbare straling, IR), moet het worden ingedeeld onder GN-code 9027 80 17 als ander toestel voor natuurkundige of scheikundige analyse.",
  "source": "EUR LEX"
}