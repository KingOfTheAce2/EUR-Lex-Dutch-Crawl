{
  "url": "http://www.w3.org/1999/xhtml\"><!--",
  "content": "L_2022237NL.01000501.xml 14.9.2022 NL Publicatieblad van de Europese Unie L 237/5 UITVOERINGSVERORDENING (EU) 2022/1523 VAN DE COMMISSIE van 8 september 2022 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 september 2022. Voor de Commissie Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een rechthoekig geconfectioneerd artikel van textiel, vervaardigd uit 100 % synthetische of kunstmatige vezels (een zogenaamd “elektrisch onderdeken”), met afgeronde hoeken, van ongeveer 150 × 80 cm, bestaande uit twee lagen gebonden textielvlies van post 5603 . Het volledige artikel is omzoomd met een band van gebreide stof. Het kan elastische stroken hebben om het aan de matras te bevestigen. Het artikel is opgevuld noch binnenin gevoerd. Het is voorzien van een geïntegreerde elektrische verwarming met een afneembare voeding van 220-240 V en een schakelaar voor de verschillende warmtestanden. Het artikel is ontworpen om tussen de matras en een laken te worden geplaatst om een bed op te warmen. Het hoofdeinde van de matras wordt er niet door bedekt. Volgens de gebruiksaanwijzing kan het artikel worden gewassen nadat de voeding is losgekoppeld. (Zie afbeelding) ( *1 ) 6307 90 98 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 7 f), op afdeling XI, aantekening 1 op hoofdstuk 63 en de tekst van de GN-codes 6307 , 6307 90  en 6307 90 98 . Het geconfectioneerde artikel van textiel kan niet worden ingedeeld onder hoofdstuk 85 als elektrische machines, apparaten en uitrustingsstukken, omdat dit hoofdstuk geen elektrisch verwarmde dekens, kussens, voetzakken en dergelijke artikelen omvat (aantekening 1 a) op hoofdstuk 85). Indeling onder GN-code 6301 10 00  als elektrisch deken is uitgesloten, omdat het artikel niet de typische objectieve kenmerken van een deken van post 6301  heeft, zoals het geschikt zijn om het lichaam van een persoon te omwikkelen of te bedekken en zo te verwarmen. Indeling onder post 6302  als beddenlinnen is uitgesloten, omdat het artikel niet de kenmerken van beddenlinnen heeft (bijvoorbeeld een laken of een matrashoes), namelijk het beschermen van de matras, het dekbed of het kussen tegen de persoon die in het bed ligt. Hoewel het artikel op de matras moet worden geplaatst, beschermt het niet het hoofdeinde van de matras. Zijn enige functie bestaat erin het bed op te warmen en zo comfort te bieden voor de gebruiker ervan. Indeling onder post 6304  als een artikel voor stoffering is uitgesloten, omdat het artikel niet de kenmerken van een artikel voor stoffering van post 6304  heeft, zoals het zichtbaar zijn voor wie zich in de kamer bevindt. Het artikel is, wanneer het wordt gebruikt zoals de bedoeling is, niet zichtbaar in de omgeving, omdat het door een beddenlaken is bedekt. Gelet op het algemene uiterlijk van het artikel en het materiaal van de twee buitenlagen waaruit het artikel is vervaardigd (gebonden textielvlies van synthetische of kunstmatige vezels van post 5603 ), en aangezien het artikel niet kan worden ingedeeld onder een post met een specifiekere omschrijving dan post 6307 , moet het worden ingedeeld onder GN-code 6307 90 98  als andere geconfectioneerde artikelen van textielstoffen. ( *1 ) De afbeelding is louter ter informatie.",
  "source": "EUR LEX"
}