{
  "url": "http://www.w3.org/1999/xhtml\">",
  "content": "L_202401823NL.000101.fmx.xml Publicatieblad van de Europese Unie NL L-serie 2024/1823 28.6.2024 UITVOERINGSBESLUIT (EU) 2024/1823 VAN DE COMMISSIE van 19 juni 2024 inzake het verzoek tot registratie van het Europees burgerinitiatief “Air-Quotas” op grond van Verordening (EU) 2019/788 van het Europees Parlement en de Raad (Kennisgeving geschied onder nummer C(2024) 3817) (Slechts de tekst in de Franse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/788 van het Europees Parlement en de Raad van 17 april 2019 betreffende het Europees burgerinitiatief ( 1 ) , en met name artikel 6, leden 2 en 3, Overwegende hetgeen volgt: (1) Op 26 april 2024 is bij de Commissie een verzoek tot registratie van het Europees burgerinitiatief “Air-Quotas” ingediend. (2) De organisatoren van dit initiatief willen de Commissie naar eigen zeggen oproepen “een klimaatparlement op te richten dat leidt tot een mechanisme voor koolstofquota voor burgers in elk land, dat bedrijven door de consumentvraag zal aanmoedigen om koolstofvrij te worden”. De organisatoren zijn van mening dat het mechanisme voor koolstofquota betrekking zou moeten hebben op alle aankopen van goederen en diensten, te beginnen met luchtvervoer. Zij hebben het ook over een “Air-Quotas informatiecampagne” als een manier om “inzicht te krijgen in het handelsmechanisme tussen koolstoftekorten en -overschotten op basis van een eerlijke verdeling die van jaar tot jaar afneemt in overeenstemming met de Overeenkomst van Parijs en de aankondiging van de EU van een vermindering met 55 %”. (3) Nadere details over het onderwerp, de doelstellingen en de achtergrond van het initiatief zijn in een bijlage opgenomen. Daarin wordt gesteld dat “de klimaatvoetafdruk van menselijk handelen op aarde drastisch moet worden verkleind om de aarde leefbaar te houden” en wordt verwezen naar verschillende opties om de koolstofvoetafdruk te verkleinen. De organisatoren zijn van mening dat “een koolstofrekening voor de luchtvaart” het meest geschikte mechanisme zou zijn, te beginnen met vliegtuigen als “de meest symbolische bron van broeikasgassen”. Bij haar registratieverzoek heeft de groep organisatoren ook een document met achtergrondinformatie over koolstofquota ingediend. (4) Voor zover het doel van het initiatief verwijst naar het instellen van een mechanisme voor koolstofquota in elk land, dat bedrijven door de consumentvraag zal aanmoedigen om koolstofvrij te worden, zou de Commissie een voorstel voor een rechtshandeling kunnen aannemen op basis van de artikelen 191, 192 en 193 VWEU. (5) Derhalve vallen volgens de Commissie geen van de onderdelen van het initiatief duidelijk buiten het kader van haar bevoegdheden om een voorstel in te dienen voor een rechtshandeling van de Unie ter uitvoering van de Verdragen. (6) Deze conclusie doet geen afbreuk aan de beoordeling of in dit geval voldaan is aan de concrete materiële voorwaarden voor optreden van de Commissie, met inbegrip van naleving van het evenredigheidsbeginsel en het subsidiariteitsbeginsel en de verenigbaarheid met de grondrechten. (7) De groep organisatoren heeft het nodige bewijs verstrekt dat zij aan de vereisten van artikel 5, leden 1 en 2, van Verordening (EU) 2019/788 voldoet en heeft de contactpersonen aangewezen overeenkomstig artikel 5, lid 3, eerste alinea, van die verordening. (8) Het initiatief is niet kennelijk beledigend, lichtzinnig of ergerlijk en druist niet kennelijk in tegen de in artikel 2 van het Verdrag betreffende de Europese Unie vastgelegde waarden van de Unie, noch tegen de in het Handvest van de grondrechten van de Europese Unie vervatte rechten. (9) Het initiatief “Air-Quotas” moet daarom worden geregistreerd. (10) De conclusie dat aan de voorwaarden voor registratie krachtens artikel 6, lid 3, van Verordening (EU) 2019/788 is voldaan, impliceert geenszins dat de Commissie de feitelijke juistheid van de inhoud van het initiatief bevestigt; deze is de uitsluitende verantwoordelijkheid van de groep organisatoren van het initiatief. De inhoud van het initiatief geeft alleen de standpunten weer van de groep organisatoren en kan in geen geval worden opgevat als een weergave van de standpunten van de Commissie, HEEFT HET VOLGENDE BESLUIT VASTGESTELD: Artikel 1 Het Europees burgerinitiatief “Air-Quotas” wordt geregistreerd. Artikel 2 Dit besluit is gericht tot de groep organisatoren van het burgerinitiatief “Air-Quotas”, vertegenwoordigd door Armel Prieur en Valérie Cohen, die als contactpersonen optreden. Gedaan te Brussel, 19 juni 2024. Voor de Commissie Věra JOUROVÁ Vicevoorzitter ( 1 ) PB L 130 van 17.5.2019, blz. 55 , ELI: http://data.europa.eu/eli/reg/2019/788/oj . ELI: http://data.europa.eu/eli/dec_impl/2024/1823/oj ISSN 1977-0758 (electronic edition)",
  "source": "EUR LEX"
}