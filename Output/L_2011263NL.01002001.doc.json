{
  "url": "http://www.w3.org/1999/xhtml\">",
  "content": "L_2011263NL.01002001.xml 7.10.2011 NL Publicatieblad van de Europese Unie L 263/20 UITVOERINGSBESLUIT VAN DE COMMISSIE van 6 oktober 2011 tot wijziging van Uitvoeringsbesluit 2011/402/EU betreffende noodmaatregelen van toepassing op fenegriekzaden en bepaalde zaden en bonen uit Egypte (Kennisgeving geschied onder nummer C(2011) 7027) (Voor de EER relevante tekst) (2011/662/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 178/2002 van het Europees Parlement en de Raad van 28 januari 2002 tot vaststelling van de algemene beginselen en voorschriften van de levensmiddelenwetgeving, tot oprichting van een Europese Autoriteit voor voedselveiligheid en tot vaststelling van procedures voor voedselveiligheidsaangelegenheden ( 1 ) , en met name artikel 53, lid 1, onder b), i), en artikel 53, lid 1, onder b), iii), Overwegende hetgeen volgt: (1) Verordening (EG) nr. 178/2002 stelt de algemene beginselen vast inzake levensmiddelen en diervoeders in het algemeen en de voedsel- en voederveiligheid in het bijzonder, op uniaal en nationaal niveau. De verordening voorziet in noodmaatregelen die moeten worden genomen wanneer blijkt dat een uit een derde land ingevoerd levensmiddel of diervoeder waarschijnlijk een ernstig risico voor de gezondheid van mens, dier of milieu inhoudt en dat het risico niet op afdoende wijze kan worden beheerst met de door de betrokken lidstaat of lidstaten getroffen maatregelen. (2) Bepaalde partijen fenegriekzaad uit Egypte zijn geïdentificeerd als de oorzaak van een uitbraak in de EU van shigatoxine producerende Escherichia coli -bacterie (STEC) van serotype O104:H4. Uitvoeringsbesluit 2011/402/EU van de Commissie van 6 juli 2011 betreffende noodmaatregelen van toepassing op fenegriekzaden en bepaalde zaden en bonen uit Egypte ( 2 ) stelde een verbod in op de invoer van producten met een bepaalde tariefcode, die in de bijlage van dat besluit zijn opgesomd. (3) Van 21 tot en met 25 augustus 2011 heeft het Voedsel- en Veterinair Bureau van de Commissie in Egypte een onderzoek uitgevoerd om de mogelijke infectiebron van de recente uitbraken van E. coli (serotype O104:H4) in het noorden van Duitsland en in Bordeaux, Frankrijk, op te sporen en om de productie- en verwerkingsomstandigheden van de verdachte zaden te beoordelen. (4) Hoewel de conclusies van het onderzoek en de door Egypte genomen maatregelen nog worden besproken, zijn toch al bepaalde tekortkomingen vastgesteld in de productie van zaden voor menselijke consumptie die voor kieming kunnen worden gebruikt. Die tekortkomingen waren echter niet aanwezig op de plaatsen waar verse peulgroenten voor rechtstreekse menselijke consumptie worden geproduceerd. Bovendien kunnen de zaden van verse of gekoelde peulgroenten niet voor kieming worden gebruikt omdat op het moment waarop zij worden verhandeld, de zaden nog niet rijp zijn. (5) Verse of gekoelde peulgroenten uit Egypte die geen scheuten zijn, hoeven niet langer als een risico voor de voedselveiligheid te worden beschouwd en de invoer ervan moet opnieuw worden toegelaten. Daarom moeten de noodmaatregelen van Uitvoeringsbesluit 2011/402/EU op basis van deze nieuwe informatie worden herzien en moet de bijlage van dat besluit dienovereenkomstig worden gewijzigd. (6) Uitvoeringsbesluit 2011/402/EU maakt binnen GN-code 1207 50 een onderscheid tussen mosterdzaad voor zaaidoeleinden en andere mosterdzaden. Aangezien dit alle zaden zijn die onder GN-code 1207 50 vallen, moet de tekst van Uitvoeringsbesluit 2011/402/EU op dit punt worden vereenvoudigd. Bovendien moet de volgorde van de GN-codes in overeenstemming worden gebracht met die van de tariefnomenclatuur. (7) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 De bijlage bij uitvoeringsbesluit 2011/402/EU wordt vervangen door de bijlage bij dit besluit. Artikel 2 Dit besluit is gericht tot de lidstaten. Gedaan te Brussel, 6 oktober 2011. Voor de Commissie John DALLI Lid van de Commissie ( 1 ) PB L 31 van 1.2.2002, blz. 1 . ( 2 ) PB L 179 van 7.7.2011, blz. 10 . BIJLAGE „BIJLAGE Zaden en bonen waarvan de invoer uit Egypte tot 31 oktober 2011 wordt verboden GN-code Beschrijving ex 0704 90 90 Rucolascheuten ex 0706 90 90 Rodebietscheuten, radijsscheuten ex 0708 Scheuten van peulgroenten, vers of gekoeld ex 0709 90 90 Sojaboonscheuten 0713 Gedroogde zaden van peulgroenten, ook indien gepeld (bijvoorbeeld spliterwten) 0910 99 10 Fenegriekzaad 1201 00 Sojabonen, ook indien gebroken 1207 50 Mosterdzaad 1207 99 97 Andere oliehoudende zaden en vruchten, ook indien gebroken 1209 10 00 Suikerbietenzaad 1209 21 00 Luzernezaad (alfalfazaad) 1209 91 Groentezaad ex 1214 90 90 Luzernescheuten (alfalfascheuten)”",
  "source": "EUR LEX"
}