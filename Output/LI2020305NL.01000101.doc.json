{
  "url": "http://www.w3.org/1999/xhtml\">",
  "content": "LI2020305NL.01000101.xml 21.9.2020 NL Publicatieblad van de Europese Unie LI 305/1 UITVOERINGSVERORDENING (EU) 2020/1309 VAN DE RAAD van 21 september 2020 tot uitvoering van artikel 21, lid 2, van Verordening (EU) 2016/44 betreffende beperkende maatregelen in het licht van de situatie in Libië DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2016/44 van de Raad van 18 januari 2016 betreffende beperkende maatregelen in het licht van de situatie in Libië en tot intrekking van Verordening (EU) nr. 204/2011 ( 1 ) , en met name artikel 21, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 18 januari 2016 Verordening (EU) 2016/44 vastgesteld. (2) Op 27 maart 2020 heeft de hoge vertegenwoordiger van de Unie voor buitenlandse zaken en veiligheidsbeleid (“hoge vertegenwoordiger”) namens de Unie een verklaring afgelegd over Libië, waarin alle partijen werden opgeroepen de mensenrechten en het internationaal recht te eerbiedigen. (3) Op 12 mei 2020 heeft de hoge vertegenwoordiger namens de Unie een verklaring afgelegd waarin staat dat de Unie vastbesloten blijft het VN-wapenembargo in Libië volledig te doen naleven. Ook werd benadrukt dat alles in het werk moet worden gesteld om de desbetreffende resoluties van de VN-Veiligheidsraad onverkort en doeltreffend uit te voeren, ook via de land- en luchtgrenzen met Libië. (4) Voorts werden de partijen er in de verklaring aan herinnerd dat zij het internationaal recht, met inbegrip van het internationaal humanitair recht, moeten eerbiedigen en dat degenen die het schenden, ter verantwoording zullen worden geroepen. (5) De Raad blijft ernstig bezorgd over de situatie in Libië en met name over handelingen die de vrede, veiligheid of stabiliteit van Libië in het gedrang brengen, waaronder schendingen van het VN-wapenembargo en illegale pogingen om Libische olie te smokkelen, alsook over schendingen van de mensenrechten. (6) In dit verband, en gezien de voortdurende escalatie van het geweld in Libië, moeten twee personen die verantwoordelijk zijn voor schendingen van de mensenrechten en drie entiteiten die betrokken zijn bij de schending van het VN-wapenembargo, worden toegevoegd aan de in de bijlage III bij Verordening (EU) 2016/44 opgenomen lijst van personen en entiteiten die onderworpen zijn aan beperkende maatregelen. (7) Bijlage III bij Verordening (EU) 2016/44 moet bijgevolg dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage III bij Verordening (EU) 2016/44 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de datum van bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 september 2020. Voor de Raad De voorzitter J. BORRELL FONTELLES ( 1 ) PB L 12 van 19.1.2016, blz. 1 . BIJLAGE 1. In deel A (Personen) van bijlage III bij Verordening (EU) 2016/44 worden de volgende vermeldingen toegevoegd: Naam Identificatiegegevens Motivering Datum van plaatsing op de lijst “20. AL‐WERFALLI, Mahmoud Mustafa Busayf alias AL‐WARFALLI, Mahmud Geboortedatum: 1978 Geboorteplaats: Werfalla-stam in het westen van Libië, of Elrseefa (Bani Walid) Geslacht: man Mahmoud al‐Werfalli is een bevelhebber (luitenant) van de al‐Saiqa-brigade uit Benghazi. In deze rol is al‐Werfalli verantwoordelijk voor en was hij direct of indirect betrokken bij ernstige schendingen van de mensenrechten, waaronder moorden en executies. Al‐Werfalli is in verband gebracht met de moord op 33 personen bij verscheidene incidenten tussen juni 2016 en juli 2017 en met een massa-executie van tien personen op 24 januari 2018. 21.9.2020 21. DIAB, Moussa alias DIAB, Mousa Geslacht: man Moussa Diab is verantwoordelijk voor en was rechtstreeks betrokken bij ernstige schendingen van de mensenrechten, waaronder mensenhandel en ontvoering van, verkrachting van en moord op migranten en vluchtelingen. Hij hield migranten en vluchtelingen gevangen in een illegaal detentiekamp nabij Bani Walid, waar zij op onmenselijke en vernederende wijze werden behandeld. Verscheidene migranten en vluchtelingen werden gedood toen zij probeerden het detentiekamp te ontvluchten. 21.9.2020” 2. In deel B (Entiteiten) van bijlage III bij Verordening (EU) 2016/44 worden de volgende vermeldingen toegevoegd: Naam Identificatiegegevens Motivering Datum van plaatsing op de lijst “17. Sigma Airlines ook bekend als Sigma Aviation; Air Sigma Adres: Markov Str. 11 050013, Almaty, Kazachstan Tel. +77272922305 Website: https://airsigma.pro/ Geregistreerd onder naam: Kenesbayev Umirbek Zharmenovich Sigma Airlines is een commerciële luchtvrachtmaatschappij die luchtvaartuigen exploiteert, waarvan is vastgesteld dat ze inbreuk hebben gemaakt op het wapenembargo in Libië dat is ingesteld bij VNVR 1970 (2011) en is omgezet in artikel 1 van Besluit (GBVB) 2015/1333. De VN heeft Sigma Airlines aangemerkt als een van de commerciële luchtvrachtleveranciers die handelen in strijd met het VN-embargo op de overbrenging van militair materiaal naar Libië. 21.9.2020 18. Avrasya Shipping Adres: Liman Mh. Gezi Cd. Nr. 22/3 İlkadım, Samsun, Turkije Tel. +90 5497201748 E-mail: info@avrasyashipping.com Website: http://www.avrasyashipping.com/iletisim Avrasya Shipping is een scheepvaartmaatschappij die een schip exploiteert met de naam Cirkin waarvan is vastgesteld dat het inbreuk heeft gemaakt op het wapenembargo in Libië dat is ingesteld bij VNVR 1970 (2011) en is omgezet in artikel 1 van Besluit (GBVB) 2015/1333. De Cirkin is met name in verband gebracht met de overdracht van militair materiaal naar Libië in mei en juni 2020. 21.9.2020 19. Med Wave Shipping Adres: Kantoor 511, 5e verdieping, Baraka-gebouw, Dauwar Al‐Waha, Jordanië; Adel Al-Hojrat-gebouw nr. 3, 1e verdieping, tegenover Swefieh, Mall-Swefieh, postbus 850880 Amman, 11185 Jordanië; Benedenverdieping, Orient Queen Homes-gebouw, John Kennedy, Ras Beiroet, Libanon Tel. +962787064121; +96265865550; +96265868550 E‐mail: operation@medwave.co Med Wave Shipping is een scheepvaartmaatschappij die een schip exploiteert met de naam Bana waarvan is vastgesteld dat het inbreuk heeft gemaakt op het wapenembargo in Libië dat is ingesteld bij VNVR 1970 (2011) en is omgezet in artikel 1 van Besluit (GBVB) 2015/1333. De Bana is met name in verband gebracht met de overdracht van militair materiaal naar Libië in januari 2020. 21.9.2020”",
  "source": "EUR LEX"
}