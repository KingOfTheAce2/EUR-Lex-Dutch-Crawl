{
  "url": "http://www.w3.org/1999/xhtml\"><!--",
  "content": "C_2018260NL.01000601.xml 24.7.2018 NL Publicatieblad van de Europese Unie C 260/6 BESLUIT VAN DE COMMISSIE van 18 juli 2018 over het voorgestelde burgerinitiatief „Stop de honger bij 8 % van de Europese bevolking!” (Slechts de tekst in de Engelse taal is authentiek) (2018/C 260/07) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 211/2011 van het Europees Parlement en de Raad van 16 februari 2011 over het burgerinitiatief ( 1 ) , en met name artikel 4, Overwegende hetgeen volgt: (1) Het voorgestelde burgerinitiatief „Stop de honger bij 8 % van de Europese bevolking!”(„Stop Starvation for 8 % of the European population!”) houdt verband met het volgende: „Toegang tot voeding maakt deel uit van de Universele Verklaring van de Rechten van de Mens. De Europese Unie had in 2016 het op een na grootste bbp ter wereld, maar heeft honger nog steeds niet kunnen uitbannen.” (2) Het voorgestelde burgerinitiatief moet „overheden ertoe aansporen om het onverminderd grote probleem van de honger aan te pakken. Naar schatting 46 miljoen Europese burgers (8 % van de totale EU-bevolking) zouden te lijden hebben van voedselschaarste. Dit aantal neemt niet af. Het initiatief legt niet alleen de nadruk op de taak van de overheid dit probleem met wortel en tak uit te roeien, maar vraagt ook aandacht voor de kosten die de gevolgen van honger met zich meebrengen, en stelt een lijst van maatregelen voor om deze gesel aan banden te leggen”. (3) In de bijlage bij het voorgestelde burgerinitiatief is een aantal verzoeken samengebracht in vijf categorieën: „1. Het uitbannen van de wegwerpcultuur (opbrengst: 44 miljoen ton voedsel binnen twee jaar)”, „2. Het invoeren van een belasting op financiële transacties (opbrengst: 30 miljard EUR per jaar)”, „3. Het oplossen van het hongerprobleem: een taak voor de overheid, niet voor liefdadigheidsinstellingen”, „4. Voedselspeculatie” en „5. Een kwaliteitsgericht voorstel gericht op innovatie binnen staten om de toegang tot gesponsorde levensmiddelen te verbeteren”. (4) Het Verdrag betreffende de Europese Unie geeft meer inhoud aan het burgerschap van de Unie en versterkt de democratische werking van de Unie: het bepaalt immers onder meer dat iedere burger het recht heeft aan het democratisch bestel van de Unie deel te nemen door middel van het burgerinitiatief. (5) De procedures en voorwaarden voor het burgerinitiatief moeten duidelijk, eenvoudig, gebruiksvriendelijk en evenredig met de aard van het burgerinitiatief zijn, om de burgerparticipatie aan te moedigen en de Unie toegankelijker te maken. (6) Ter uitvoering van de Verdragen kunnen rechtshandelingen van de Unie worden vastgesteld: — voor de harmonisatie van de wetgevingen inzake de omzetbelasting, de accijnzen en de andere indirecte belastingen, voor zover deze harmonisatie noodzakelijk is om de instelling en de werking van de interne markt te bewerkstelligen en concurrentieverstoringen te voorkomen, op basis van artikel 113 VWEU; — voor de onderlinge aanpassing van de wettelijke en bestuursrechtelijke bepalingen van de lidstaten die de instelling en de werking van de interne markt betreffen, op basis van artikel 114 VWEU; — op het gebied van specifieke maatregelen buiten de structuurfondsen, teneinde het optreden van de Unie, met het oog op de harmonieuze ontwikkeling van de Unie, te ontwikkelen en te vervolgen, gericht op de versterking van de economische, sociale en territoriale samenhang, als bepaald in artikel 174 VWEU, op basis van artikel 175, lid 3, VWEU; — op het gebied van behoud, bescherming en verbetering van de kwaliteit van het milieu, bescherming van de gezondheid van de mens, behoedzaam en rationeel gebruik van natuurlijke hulpbronnen en bevordering op internationaal vlak van maatregelen om het hoofd te bieden aan regionale of mondiale milieuproblemen, en in het bijzonder de bestrijding van klimaatverandering, op basis van artikel 192, lid 1, VWEU; — voor bepalingen en uitvoeringsmaatregelen die van toepassing zijn op het stelsel van eigen middelen van de begroting van de Unie, met inbegrip van de vaststelling van nieuwe categorieën van eigen middelen of de intrekking van bestaande categorieën, op basis van artikel 311 VWEU; — op het gebied van financiële regels, met name betreffende de wijze waarop de begroting van de Unie wordt opgesteld en uitgevoerd, op basis van artikel 322, lid 1, onder a), VWEU. (7) Gezien het voorgaande valt het voorgestelde burgerinitiatief niet zichtbaar buiten het kader van de bevoegdheden van de Commissie om voorstellen in te dienen voor rechtshandelingen van de Unie ter uitvoering van de Verdragen. (8) Bovendien is het burgercomité gevormd en zijn de contactpersonen aangewezen overeenkomstig artikel 3, lid 2, van Verordening (EU) nr. 211/2011, en levert het voorgestelde burgerinitiatief geen misbruik op, is het niet lichtzinnig of ergerlijk en druist het niet zichtbaar in tegen de in artikel 2 van het Verdrag betreffende de Europese Unie vastgelegde waarden van de Unie. (9) Het voorgestelde burgerinitiatief „Stop de honger bij 8 % van de Europese bevolking!” dient derhalve te worden geregistreerd, HEEFT HET VOLGENDE BESLUIT VASTGESTELD: Artikel 1 Het voorgestelde burgerinitiatief „Stop de honger bij 8 % van de Europese bevolking!” wordt geregistreerd. Artikel 2 Dit besluit treedt in werking op 19 juli 2018. Artikel 3 Dit besluit is gericht tot de organisatoren (leden van het burgercomité) van het voorgestelde burgerinitiatief „Stop de honger bij 8 % van de Europese bevolking!”, vertegenwoordigd door [de persoonsgegevens zijn geschrapt na raadpleging van de organisatoren] , die als contactpersonen optreden. Gedaan te Brussel, 18 juli 2018. Voor de Commissie Frans TIMMERMANS Eerste vicevoorzitter ( 1 ) PB L 65 van 11.3.2011, blz. 1 .",
  "source": "EUR LEX"
}