{
  "url": "http://www.w3.org/1999/xhtml\">",
  "content": "L_2022027NL.01000801.xml 8.2.2022 NL Publicatieblad van de Europese Unie L 27/8 BESLUIT 2022/164 VAN HET POLITIEK EN VEILIGHEIDSCOMITÉ (GBVB) van 3 februari 2022 inzake de activering van de secundaire uitvoerende taak van de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust (Atalanta) om bij te dragen tot de bestrijding van de handel in verdovende middelen voor de kust van Somalië (ATALANTA/2/2022) HET POLITIEK EN VEILIGHEIDSCOMITÉ, Gezien het Verdrag betreffende de Europese Unie, en met name artikel 38, Gezien Gemeenschappelijk Optreden 2008/851/GBVB van de Raad van 10 november 2008 inzake de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust ( 1 ) , en met name artikel 2 ter, Overwegende hetgeen volgt: (1) Op 22 december 2020 heeft de Raad Besluit (GBVB) 2020/2188 ( 2 ) vastgesteld, waarbij Gemeenschappelijk Optreden 2008/851/GBVB werd gewijzigd en de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust (Atalanta) onder meer werd belast met de secundaire uitvoerende taak om bij te dragen tot de bestrijding van de handel in verdovende middelen voor de kust van Somalië (de “secundaire uitvoerende taak”). (2) In artikel 2 ter, lid 3, van Gemeenschappelijk Optreden 2008/851/GBVB is bepaald dat het Politiek en Veiligheidscomité de secundaire uitvoerende taak activeert wanneer de operationeel commandant van de EU meldt dat Atalanta over de nodige middelen beschikt om de in dat artikel bedoelde taken uit te voeren. (3) De operationeel commandant van de EU heeft gemeld dat Atalanta over de nodige middelen beschikt om de secundaire uitvoerende taak uit te voeren. (4) De secundaire uitvoerende taak moet met onmiddellijke ingang geactiveerd worden, HEEFT HET VOLGENDE BESLUIT VASTGESTELD: Artikel 1 De bij artikel 2 ter van Gemeenschappelijk Optreden 2008/851/GBVB aan Atalanta opgelegde secundaire uitvoerende taak om bij te dragen tot de bestrijding van de handel in verdovende middelen voor de kust van Somalië, wordt geactiveerd. Artikel 2 Dit besluit treedt in werking op de datum waarop het wordt vastgesteld. Gedaan te Brussel, 3 februari 2022. Voor het Politiek en Veiligheidscomité De voorzitter D. PRONK ( 1 ) PB L 301 van 12.11.2008, blz. 33 . ( 2 ) Besluit (GBVB) 2020/2188 van de Raad van 22 december 2020 tot wijziging van Gemeenschappelijk Optreden 2008/851/GBVB inzake de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust ( PB L 435 van 23.12.2020, blz. 74 ).",
  "source": "EUR LEX"
}