{
  "url": "http://www.w3.org/1999/xhtml\">",
  "content": "L_2010100NL.01001501.xml 22.4.2010 NL Publicatieblad van de Europese Unie L 100/15 BESLUIT VAN DE COMMISSIE van 20 april 2010 betreffende de heroverweging van de beperking met betrekking tot de in bijlage XVII bij Verordening (EG) nr. 1907/2006 van het Europees Parlement en de Raad vermelde gechloreerde paraffines met een korte keten (SCCP’s) (Kennisgeving geschied onder nummer C(2010) 1942) (Voor de EER relevante tekst) (2010/226/EU) DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EG) nr. 1907/2006 van het Europees Parlement en de Raad van 18 december 2006 inzake de registratie en beoordeling van en de autorisatie en beperkingen ten aanzien van chemische stoffen (REACH), tot oprichting van een Europees Agentschap voor chemische stoffen, houdende wijziging van Richtlijn 1999/45/EG en houdende intrekking van Verordening (EEG) nr. 793/93 van de Raad en Verordening (EG) nr. 1488/94 van de Commissie alsmede Richtlijn 76/769/EEG van de Raad en de Richtlijnen 91/155/EEG, 93/67/EEG, 93/105/EG en 2000/21/EG van de Commissie ( 1 ) , en met name op artikel 69, lid 5, Na raadpleging van het bij artikel 133 van Verordening (EG) nr. 1907/2006 ingestelde comité, Overwegende hetgeen volgt: (1) Nederland heeft in een brief van 4 juni 2009 voorgesteld de beperking met betrekking tot de onder punt 42 van bijlage XVII bij Verordening (EG) nr. 1907/2006 vermelde gechloreerde paraffines met een korte keten (SCCP’s) te heroverwegen en daartoe informatie ingediend overeenkomstig artikel 69, lid 5, van die verordening. Volgens Nederland vormen deze stoffen een gevaar voor het milieu, vooral wanneer ze zijn verwerkt in artikelen, zoals rubberen goederen, bouw- en constructiemateriaal (dichtingsproducten), textielproducten en met verf en deklagen behandelde artikelen. Het gevaar voor het milieu ontstaat als gevolg van vervluchtiging, uitloging en erosie tijdens de levenscyclus van deze artikelen. (2) In het laatste addendum van het European Union Risk Assessment Report ( 2 ) , dat is opgesteld uit hoofde van Verordening (EEG) nr. 793/93 van de Raad van 23 maart 1993 inzake de beoordeling en de beperking van de risico’s van bestaande stoffen ( 3 ) , wordt geconcludeerd dat SCCP’s beantwoorden aan de criteria voor een persistente, bioaccumulerende en toxische (PBT) stof en worden ook aanvullende milieurisico’s voor backcoating van textiel en voor compounding/conversie van rubber vermeld. Wegens hun PBT-eigenschappen werden SCCP’s gekarakteriseerd als tot ernstige bezorgdheid aanleiding gevende stoffen (Substances of Very High Concern (SVHC)) en opgenomen in de „kandidatenlijst” overeenkomstig artikel 59 van Verordening (EG) nr. 1907/2006. (3) Bij Beschikking 2007/395/EG van de Commissie van 7 juni 2007 betreffende nationale bepalingen inzake het gebruik van kortketenige gechloreerde paraffines waarvan het Koninkrijk der Nederlanden overeenkomstig artikel 95, lid 4, van het EG-Verdrag kennis heeft gegeven ( 4 ) , heeft de Commissie Nederland toegestaan de nationale bepalingen inzake SCCP’s die strenger waren dan de bepalingen inzake SCCP’s in bijlage I bij Richtlijn 76/769/EEG van de Raad van 27 juli 1976 betreffende de onderlinge aanpassing van de wettelijke en bestuursrechtelijke bepalingen der lidstaten inzake de beperking van het op de markt brengen en van het gebruik van bepaalde gevaarlijke stoffen en preparaten ( 5 ) , te handhaven. Deze bestaande en strengere beperkingen ten aanzien van SCCP’s zijn opgenomen in de mededeling van de Commissie ingevolge artikel 67, lid 3, van Verordening (EG) nr. 1907/2006 ( 6 ) en Nederland mag ze tot en met 1 juni 2013 handhaven. (4) Voorgesteld is SCCP’s op te nemen in het Protocol inzake persistente organische verontreinigende stoffen in het kader van het UNECE-Verdrag betreffende grensoverschrijdende luchtverontreiniging over lange afstand alsmede in het Verdrag van Stockholm inzake persistente organische verontreinigende stoffen. Aangezien SCCP’s nog niet in deze teksten zijn opgenomen, is het passend de beperking met betrekking tot SCCP’s in het kader van Verordening (EG) nr. 1907/2006 te heroverwegen om de mogelijke goedkeuring van adequate risicobeperkende maatregelen niet te vertragen. (5) Krachtens artikel 69, lid 4, van Verordening (EG) nr. 1907/2006 moet Nederland een dossier samenstellen overeenkomstig de voorschriften van bijlage XV bij die verordening, HEEFT HET VOLGENDE BESLUIT VASTGESTELD: Artikel 1 De beperking met betrekking tot de onder punt 42 van bijlage XVII bij Verordening (EG) nr. 1907/2006 vermelde gechloreerde paraffines met een korte keten (SCCP’s) wordt heroverwogen overeenkomstig de procedure van artikel 69 van die verordening. Artikel 2 Dit besluit is gericht tot de lidstaten en het Europees Agentschap voor chemische stoffen. Gedaan te Brussel, 20 april 2010. Voor de Commissie Antonio TAJANI Vicevoorzitter ( 1 ) PB L 396 van 30.12.2006, blz. 1 . ( 2 ) The European Union Risk Assessment Report — updated version, August 2008 — is beschikbaar op: http://ecb.jrc.ec.europa.eu/ ( 3 ) PB L 84 van 5.4.1993, blz. 1 . ( 4 ) PB L 148 van 9.6.2007, blz. 17 . ( 5 ) PB L 262 van 27.9.1976, blz. 201 . ( 6 ) PB C 130 van 9.6.2009, blz. 3 .",
  "source": "EUR LEX"
}