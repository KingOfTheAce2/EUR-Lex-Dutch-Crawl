{
  "url": "http://www.w3.org/1999/xhtml\">",
  "content": "L_202302487NL.000101.fmx.xml Publicatieblad van de Europese Unie NL Serie L 2023/2487 10.11.2023 BESLUIT (GBVB) 2023/2487 VAN DE RAAD van 9 november 2023 tot wijziging van Besluit 2013/798/GBVB betreffende beperkende maatregelen in het licht van de situatie in de Centraal-Afrikaanse Republiek DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 23 december 2013 heeft de Raad Besluit 2013/798/GBVB ( 1 ) betreffende beperkende maatregelen in het licht van de situatie in de Centraal-Afrikaanse Republiek (CAR) vastgesteld. (2) Op 27 juli 2023 heeft de Veiligheidsraad van de Verenigde Naties Resolutie 2693 (2023) aangenomen. In die resolutie is bepaald dat de wapenembargomaatregelen en de daarmee verband houdende kennisgevingsvoorschriften niet langer van toepassing zijn op het leveren, verkopen of overdragen van wapentuig en aanverwant materieel, en ook niet op het bieden van steun, advies en opleiding aan de veiligheidstroepen van de CAR, met inbegrip van de civiele rechtshandhavingsinstanties van de staat. (3) Besluit 2013/798/GBVB moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 In Besluit 2013/798/GBVB wordt artikel 2 als volgt gewijzigd: 1) In lid 1 wordt punt g) vervangen door: “g) het verkopen, leveren, overdragen of uitvoeren van wapentuig en aanverwant materieel van alle soorten, waaronder wapens en munitie, militaire voertuigen en militaire uitrusting, paramilitaire uitrusting, en reserveonderdelen voor al het bovengenoemde, alsmede het bieden van daaraan gerelateerde steun, advies en opleiding, aan de veiligheidstroepen van de CAR, met inbegrip van de civiele rechtshandhavingsinstanties van de staat, of”. 2) Lid 2 wordt vervangen door: “2. De lidstaten geven het comité vooraf kennis van elke krachtens lid 1, punten a), b), c), d), f) en i), toegestane verkoop, levering, overdracht of uitvoer.”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 9 november 2023. Voor de Raad De voorzitter N. CALVIÑO SANTAMARÍA ( 1 ) Besluit 2013/798/GBVB van de Raad van 23 december 2013 betreffende beperkende maatregelen in het licht van de situatie in de Centraal-Afrikaanse Republiek ( PB L 352 van 24.12.2013, blz. 51 ). ELI: http://data.europa.eu/eli/dec/2023/2487/oj ISSN 1977-0758 (electronic edition)",
  "source": "EUR LEX"
}