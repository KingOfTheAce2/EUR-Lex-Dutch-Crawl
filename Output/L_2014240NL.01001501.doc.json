{
  "url": "http://www.w3.org/1999/xhtml\">",
  "content": "L_2014240NL.01001501.xml 13.8.2014 NL Publicatieblad van de Europese Unie L 240/15 UITVOERINGSVERORDENING (EU) Nr. 877/2014 VAN DE COMMISSIE van 8 augustus 2014 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 augustus 2014. Voor de Commissie, namens de voorzitter, Martine REICHERTS Lid van de Commissie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een apparaat (zogenoemd „lcd-scherm voor videomuren”) met een lcd-kleurenmonitor en een automatische gegevensverwerkende machine met afmetingen van ongeveer 91 × 53 × 12 cm. De monitor met een beeldschermdiagonaal van ongeveer 102 cm (40 inches) heeft de volgende kenmerken: — een native resolutie van 1 920  × 1 080  pixels, — een beeldverhouding van 16:9, — een pixelafstand van 0,46125 mm, — een responstijd van 8 ms, — een maximale helderheid van 700 cd/m 2 , — een typische contrastverhouding van 3 000 :1, — een horizontale en verticale kijkhoek van 178°, — mogelijkheid tot beeld-in-beeld (PiP). De ingebouwde automatische gegevensverwerkende machine bevat een microprocessor, een geheugen van 1 GB en een harde schijf van 40 GB. Het apparaat bevat ook een audioversterker, twee luidsprekers, een aan/uit-toets en bedieningstoetsen en wordt aangeboden met een afstandsbediening. Het apparaat beschikt over de volgende aansluitingen: VGA In, DVI-D In/Out, HDMI, CVBS (AV), RS232C In/Out, Audio In/Out en LAN. Het apparaat wordt aangeboden om te worden gebruikt als component in lcd-videomuren. De geïntegreerde automatische gegevensverwerkende machine wordt gebruikt als een videomuurprocessor voor de bediening van de videomuur via een netwerk van maximaal 5 × 5 videomuurconfiguraties. Het apparaat kan zelfstandig functioneren als een monitor of als een automatische gegevensverwerkende machine. 8528 59 31 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 3 op afdeling XVI en de bewoordingen van de GN-codes 8528 , 8528 59  en 8528 59 31 . Het apparaat is ontworpen om twee functies van afdeling XVI uit te voeren (gegevensverwerking van post 8471  en het weergeven van beelden van post 8528 ). Krachtens aantekening 3 op deze afdeling, moet het worden ingedeeld naar de hoofdfunctie die kenmerkend is voor het apparaat. Gelet op het concept en ontwerp, zoals het feit dat de automatische gegevensverwerkende machine wordt gebruikt als een videomuurprocessor voor videomuurcontrole via een netwerk van maximaal 5 × 5 videomuurconfiguraties, is het apparaat bedoeld om te worden gebruikt als beeldschermcomponent in een lcd-videomuur. Daarom is de hoofdfunctie van het apparaat dat van een monitor van post 8528 . Indeling onder post 8471  als een automatische gegevensverwerkende machine is daarom uitgesloten. Gezien zijn objectieve kenmerken, zoals de grootte van het scherm, de ondersteunde videoformaten, een pixelafstand die niet geschikt is voor langdurig kijken van dichtbij, de hoge helderheid, de aanwezigheid van een afstandsbediening, de audiocircuits met versterking en de PiP-functie, is de monitor niet van de soort die uitsluitend of hoofdzakelijk wordt gebruikt in een automatisch gegevensverwerkend systeem van post 8471 . Indeling onder onderverdeling 8528 51 00  is daarom uitgesloten. Aangezien de monitor signalen van een automatische gegevensverwerkende machine kan weergeven op een niveau dat toereikend is voor praktisch gebruik met die machine, wordt hij geacht signalen van automatische gegevensverwerkende machines te kunnen weergeven met een aanvaardbaar niveau van functionaliteit. Het apparaat moet daarom worden ingedeeld onder GN-code 8528 59 31  als andere platte beeldschermen die signalen kunnen weergeven van automatische gegevensverwerkende machines met een aanvaardbaar niveau van functionaliteit met een lcd-beeldscherm.",
  "source": "EUR LEX"
}