{
  "url": "http://www.w3.org/1999/xhtml\">",
  "content": "L_2008024NL.01004201.xml 29.1.2008 NL Publicatieblad van de Europese Unie L 24/42 BESLUIT VAN DE RAAD van 20 december 2007 houdende wijziging van het Protocol betreffende het Statuut van het Hof van Justitie (2008/79/EG, Euratom) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 245, tweede alinea, Gelet op het Verdrag tot oprichting van de Europese Gemeenschap voor Atoomenergie, en met name artikel 160, tweede alinea, Gezien het verzoek van het Hof van Justitie van 11 juli 2007, Gezien het advies van de Commissie van 20 november 2007, Gezien het advies van het Europees Parlement van 29 november 2007, Overwegende hetgeen volgt: Er dient te worden voorzien in de mogelijkheid om af te wijken van een aantal bepalingen van het Protocol betreffende het Statuut van het Hof in het kader van de invoering van een prejudiciële spoedprocedure voor prejudiciële verwijzingen betreffende de ruimte van vrijheid, veiligheid en recht, en voor de goede orde dient de bepaling waarbij deze afwijkingen worden toegestaan, ook te gelden voor de versnelde procedure waarin het Reglement voor de procesvoering van het Hof voorziet, BESLUIT: Artikel 1 In het Protocol betreffende het Statuut van het Hof van Justitie wordt na artikel 23 het volgende artikel ingevoegd: „Artikel 23 bis Het reglement voor de procesvoering kan voorzien in een versnelde procedure en, voor prejudiciële procedures op het gebied van de ruimte van vrijheid, veiligheid en rechtvaardigheid, in een spoedprocedure. Deze procedures kunnen in een kortere termijn voor de indiening van memories of schriftelijke opmerkingen voorzien dan die van artikel 23, en in afwijking van artikel 20, vierde alinea, kan worden beslist de zaak zonder conclusie van de advocaat-generaal te berechten. In de spoedprocedure kan bovendien het aantal partijen en andere in artikel 23 bedoelde belanghebbenden dat memories of schriftelijke opmerkingen kan indienen, worden beperkt, en in gevallen van uiterste spoedeisendheid kan de schriftelijke fase van de procedure achterwege worden gelaten.” Artikel 2 Dit besluit treedt in werking op de eerste dag van de tweede maand volgende op die van zijn bekendmaking in het Publicatieblad van de Europese Unie . Gedaan te Brussel, 20 december 2007. Voor de Raad De voorzitter F. NUNES CORREIA",
  "source": "EUR LEX"
}