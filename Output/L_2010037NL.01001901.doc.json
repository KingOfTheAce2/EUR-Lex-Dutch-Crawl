{
  "url": "http://www.w3.org/1999/xhtml\">",
  "content": "L_2010037NL.01001901.xml 10.2.2010 NL Publicatieblad van de Europese Unie L 37/19 VERORDENING (EU) Nr. 117/2010 VAN DE COMMISSIE van 9 februari 2010 tot wijziging van Verordening (EG) nr. 904/2008 tot vaststelling van de analysemethoden en andere bepalingen van technische aard die noodzakelijk zijn voor de toepassing van de uitvoerregeling voor goederen die niet onder bijlage I van het Verdrag vallen DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name op artikel 9, Overwegende hetgeen volgt: (1) In Verordening (EG) nr. 904/2008 van de Commissie ( 2 ) zijn de methoden, procedures en formules vastgesteld voor de berekening van de gegevens die uit de analyse van de goederen blijken zoals bepaald in bijlage IV bij Verordening (EG) nr. 1043/2005 van de Commissie van 30 juni 2005 houdende de tenuitvoerlegging van Verordening (EG) nr. 3448/93 van de Raad met betrekking tot de regeling aangaande de toekenning van restituties bij uitvoer van bepaalde landbouwproducten, uitgevoerd in de vorm van goederen die niet onder bijlage I van het Verdrag vallen, en de criteria voor de vaststelling van de restitutiebedragen ( 3 ) . (2) Een groep deskundigen heeft Verordening (EG) nr. 904/2008 onderzocht om te beoordelen of hierin rekening wordt gehouden met de wetenschappelijke en technische ontwikkeling van de in die verordening vastgelegde methoden. Uit studies en tests in het kader van dit onderzoek blijkt dat de bepaling van het gehalte aan zetmeel (of dextrines) door hydrolyse met natriumhydroxide en de bepaling van het glucosegehalte met de enzymatische methode en spectrofotometrie, die nu voor de meeste goederen is voorgeschreven, niet langer aan de huidige technische eisen voldoen en derhalve moeten worden geactualiseerd. (3) Daarom moet worden vastgelegd dat de bepaling van het gehalte aan zetmeel (of dextrines) op enzymatische wijze met behulp van amylase en amyloglucosidase moet worden uitgevoerd en dat het glucosegehalte met behulp van hogedrukvloeistofchromatografie (HPLC) moet worden bepaald, zoals vastgelegd in bijlage I bij Verordening (EG) nr. 900/2008 van de Commissie van 16 september 2008 tot vaststelling van de analysemethoden en andere bepalingen van technische aard die noodzakelijk zijn voor de toepassing van de invoerregeling voor bepaalde goederen, verkregen door verwerking van landbouwproducten ( 4 ) , zoals gewijzigd bij Verordening (EU) nr. 118/2010 van de Commissie ( 5 ) . (4) Verordening (EG) nr. 904/2008 moet daarom dienovereenkomstig worden gewijzigd. (5) De bepalingen van deze verordening zijn in overeenstemming met het advies van het Comité Douanewetboek, HEEFT DE VOLGENDE VERORDENING VASTGESTELD: Artikel 1 In artikel 2 van Verordening (EG) nr. 904/2008 wordt punt 2 vervangen door: „2. Zetmeel (of dextrines) (De dextrines worden berekend als zetmeel) 1. Voor alle andere GN-codes dan de GN-codes 3505 10 10, 3505 10 90, 3505 20 10 tot en met 3505 20 90 alsmede 3809 10 10 tot en met 3809 10 90, beantwoordt het in kolom 3 van bijlage IV bij Verordening (EG) nr. 1043/2005 vermelde gehalte aan zetmeel (of dextrines) aan de formule: (Z – G) × 0,9, waarin: Z = glucosegehalte, bepaald volgens de methode opgenomen in bijlage I bij Verordening (EG) nr. 900/2008 ( 6 ) ; G = glucosegehalte vóór behandeling met enzymen, bepaald met behulp van hogedrukvloeistofchromatografie (HPLC). 2. Voor de GN-codes 3505 10 10, 3505 10 90, 3505 20 10 tot en met 3505 20 90 alsmede 3809 10 10 tot en met 3809 10 90 is het gehalte aan zetmeel (of dextrines) het gehalte dat wordt bepaald volgens de methode bedoeld in bijlage II bij Verordening (EG) nr. 900/2008. Artikel 2 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 februari 2010. Voor de Commissie De voorzitter José Manuel BARROSO ( 1 ) PB L 256 van 7.9.1987, blz. 1 . ( 2 ) PB L 249 van 18.9.2008, blz. 9 . ( 3 ) PB L 172 van 5.7.2005, blz. 24 . ( 4 ) PB L 248 van 17.9.2008, blz. 8 . ( 5 ) Zie bladzijde 21 van dit Publicatieblad. ( 6 ) PB L 248 van 17.9.2008, blz. 8 .”.",
  "source": "EUR LEX"
}