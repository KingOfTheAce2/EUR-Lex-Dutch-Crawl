{
  "url": "http://www.w3.org/1999/xhtml\">",
  "content": "L_2021400NL.01001601.xml 12.11.2021 NL Publicatieblad van de Europese Unie L 400/16 GEDELEGEERDE VERORDENING (EU) 2021/1962 VAN DE COMMISSIE van 12 augustus 2021 tot rectificatie van bijlage VI bij Verordening (EG) nr. 1272/2008 van het Europees Parlement en de Raad betreffende de indeling, etikettering en verpakking van stoffen en mengsels (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1272/2008 van het Europees Parlement en de Raad van 16 december 2008 betreffende de indeling, etikettering en verpakking van stoffen en mengsels, tot wijziging en intrekking van de Richtlijnen 67/548/EEG en 1999/45/EG en tot wijziging van Verordening (EG) nr. 1907/2006 ( 1 ) , en met name artikel 37, lid 5, Overwegende hetgeen volgt: (1) Bij verificatie zijn fouten in bijlage VI bij Verordening (EG) nr. 1272/2008 aan het licht gekomen. Bij Gedelegeerde Verordening (EU) 2020/217 van de Commissie ( 2 ) , waarbij die bijlage is gewijzigd, is een aantal stoffen toegevoegd aan tabel 3 in deel 3 daarvan. De vermeldingen betreffende de stoffen pentakalium-2,2’,2’’,2’’’,2’’’’ -(ethaan-1,2-diylnitrilo)pentaäcetaat; N -carboxymethyliminobis(ethyleennitrilo)tetraäzijnzuur en pentanatrium(carboxylatomethyl)iminobis(ethyleennitrilo)tetraäcetaat bevatten fouten met betrekking tot het signaalwoord. Die stoffen zijn onder meer ingedeeld als toxisch voor specifieke doelorganen — herhaalde blootstelling (categorie 2) en bij de etikettering ervan moet derhalve het signaalwoord “Warning” (“Waarschuwing”) worden gebruikt, dat overeenstemt met de signaalwoordcode “Wng” overeenkomstig tabel 3.9.5 in deel 3 van bijlage I bij Verordening (EG) nr. 1272/2008. Bij Gedelegeerde Verordening (EU) 2020/217 is echter ten onrechte de signaalwoordcode “Dgr” (een afkorting van “Danger” (“Gevaarlijk”)) aan die stoffen verbonden. Die fouten moeten worden gerectificeerd. (2) Verordening (EG) nr. 1272/2008 moet derhalve dienovereenkomstig worden gerectificeerd. (3) Aangezien de bepalingen van Gedelegeerde Verordening (EU) 2020/217 die de fout bevatten, van toepassing zijn met ingang van 1 oktober 2021, moet de rectificatie ervan ook met ingang van die datum van toepassing zijn. (4) Om rekening te houden met de bepalingen van Gedelegeerde Verordening (EU) 2020/217 moet het leveranciers ook worden toegestaan om de bij deze verordening vastgestelde correcties met betrekking tot stoffen en mengsels al vóór de datum van toepassing ervan op vrijwillige basis toe te passen. (5) Om onnodige kosten te vermijden, mogen leveranciers niet worden verplicht om de etiketten en verpakkingen van stoffen en mengsels die vóór de inwerkingtreding van deze verordening overeenkomstig Verordening (EG) nr. 1272/2008 in de handel zijn gebracht, te veranderen. Aangezien de onjuiste signaalwoordcode met een strengere gevarenklasse overeenstemt, houdt handhaving van het desbetreffende signaalwoord op het etiket geen vermindering van het niveau van bescherming van de menselijke gezondheid in, HEEFT DE VOLGENDE VERORDENING VASTGESTELD: Artikel 1 In de zevende kolom “Pictogram, signaalwoord” van tabel 3 in deel 3 van bijlage VI bij Verordening (EG) nr. 1272/2008 met betrekking tot de vermeldingen voor pentakalium-2,2’,2’’,2’’’,2’’’’-(ethaan-1,2-diylnitrilo)pentaäcetaat; N -carboxymethyliminobis(ethyleennitrilo)tetraäzijnzuur en pentanatrium(carboxylatomethyl)iminobis(ethyleennitrilo)tetraäcetaat wordt de signaalwoordcode “Dgr” vervangen door de signaalwoordcode “Wng”. Artikel 2 Leveranciers worden er niet toe verplicht overeenkomstig artikel 1 het etiket of de verpakking te veranderen van stoffen, of van mengsels die deze stoffen bevatten, die zij overeenkomstig Verordening (EG) nr. 1272/2008 vóór 15 november 2021 in de handel hebben gebracht. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 oktober 2021. In afwijking van de tweede alinea van dit artikel mogen de in artikel 1 van deze verordening bedoelde stoffen, en de stoffen en mengsels die deze stoffen bevatten, vóór 1 oktober 2021 worden ingedeeld, geëtiketteerd en verpakt overeenkomstig Verordening (EG) nr. 1272/2008, zoals gerectificeerd bij deze verordening. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 augustus 2021. Voor de Commissie De voorzitter Ursula VON DER LEYEN ( 1 ) PB L 353 van 31.12.2008, blz. 1 . ( 2 ) Gedelegeerde Verordening (EU) 2020/217 van de Commissie van 4 oktober 2019 tot wijziging van Verordening (EG) nr. 1272/2008 van het Europees Parlement en de Raad betreffende de indeling, etikettering en verpakking van stoffen en mengsels, met het oog op de aanpassing aan de technische en wetenschappelijke vooruitgang, en tot rectificatie van die Verordening ( PB L 44 van 18.2.2020, blz. 1 ).",
  "source": "EUR LEX"
}