{
  "url": "http://www.w3.org/1999/xhtml\">",
  "content": "L_2022205NL.01000401.xml 5.8.2022 NL Publicatieblad van de Europese Unie L 205/4 GEDELEGEERDE VERORDENING (EU) 2022/1357 VAN DE COMMISSIE van 25 mei 2022 tot wijziging van Verordening (EU) 2019/1241 van het Europees Parlement en de Raad wat betreft grote mantel ( Pecten maximus ) in het Kanaal DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/1241 van het Europees Parlement en de Raad van 20 juni 2019 betreffende de instandhouding van visbestanden en de bescherming van mariene ecosystemen door middel van technische maatregelen, tot wijziging van de Verordeningen (EG) nr. 1967/2006 en (EG) nr. 1224/2009 van de Raad en de Verordeningen (EU) nr. 1380/2013, (EU) 2016/1139, (EU) 2018/973, (EU) 2019/472 en (EU) 2019/1022 van het Europees Parlement en de Raad, en tot intrekking van de Verordeningen (EG) nr. 894/97, (EG) nr. 850/98, (EG) nr. 2549/2000, (EG) nr. 254/2002, (EG) nr. 812/2004 en (EG) nr. 2187/2005 van de Raad ( 1 ) , en met name artikel 15, lid 2, Overwegende hetgeen volgt: (1) Bijlage VI bij Verordening (EU) 2019/1241 bevat specifieke bepalingen inzake technische maatregelen voor de noordwestelijke wateren die op regionaal niveau zijn vastgesteld. (2) België, Ierland, Frankrijk, Nederland en Spanje (“de betrokken lidstaten”) hebben een rechtstreeks belang bij het beheer van de visserijen in het Kanaal. Overeenkomstig artikel 15, lid 3, van Verordening (EU) 2019/1241 hebben de betrokken lidstaten de gezamenlijke aanbeveling op 30 april 2021 bij de Commissie ingediend met het oog op de vaststelling van een gedelegeerde handeling. De betrokken lidstaten hebben de gezamenlijke aanbeveling ter raadpleging toegezonden aan de adviesraad voor de noordwestelijke wateren (NWWAC). (3) In de door de betrokken lidstaten ingediende gezamenlijke aanbeveling betreffende grote mantel ( Pecten maximus ) in het Kanaal werd voorgesteld een gebied voor herstel van het bestand in te stellen in de wateren van de Unie van ICES-sector 7d ten zuiden van 49°42′NB en tot de grens van de Franse territoriale wateren, en een sluiting van het seizoen in de wateren van de Unie van de ICES-sectoren 7d en 7e in te voeren. (4) In de zomer van 2021 hebben de Unie en het Verenigd Koninkrijk besprekingen gevoerd met het oog op een ad-hocovereenkomst voor seizoenssluitingen met betrekking tot grote mantel voor 2021. Deze seizoenssluitingen waren gebaseerd op de maatregelen die zijn voorgesteld in de gezamenlijke aanbeveling die de betrokken lidstaten op 30 april 2021 hebben ingediend. Bijgevolg werd een voor beide partijen bevredigende aanpak overeengekomen waarbij de Unie en het Verenigd Koninkrijk van augustus tot en met oktober 2021 specifieke seizoenssluitingen van de visserij op grote mantel in het Kanaal in acht hebben genomen. (5) Aangezien in de gezamenlijke aanbeveling wijzigingen van bijlage VI bij Verordening (EU) 2019/1241 worden voorgesteld, is deze gedelegeerde verordening erop gericht de door de betrokken lidstaten gevraagde bepalingen in één enkele handeling op te nemen. (6) De in deze verordening vervatte maatregelen zijn beoordeeld overeenkomstig artikel 15 van Verordening (EU) 2019/1241. De betrokken lidstaten hebben bewijsmateriaal verstrekt om aan te tonen dat de voorstellen in overeenstemming zijn met artikel 15, lid 4, van Verordening (EU) 2019/1241. (7) De deskundigengroep visserij en aquacultuur werd via een schriftelijke procedure geraadpleegd. (8) Het Wetenschappelijk, Technisch en Economisch Comité voor de visserij (WTECV) heeft het door de betrokken lidstaten ingediende bewijsmateriaal geanalyseerd en positief beoordeeld. Het WTECV concludeerde ( 2 ) dat het verbod op de visserij op grote mantel door alle vloten gedurende een bepaalde periode een belangrijke stap voorwaarts betekent en aansluit bij de conclusies van het WTECV ( 3 ) . Voorts concludeerde het WTECV dat een verlenging van de termijn (15 mei tot en met 15 oktober) voor de sluiting in het oostelijke deel van het Kanaal ten zuiden van 49°42′NB waarschijnlijk gunstig is voor de biomassa van het bestand. Bovendien stelde het WTECV dat de sluiting in de rest van het gebied van de ICES-sectoren 7d en 7e (15 mei tot en met 30 september), hoewel deze iets korter is dan die voor de Baie de Seine, waarschijnlijk toch gunstig is, aangezien zij van toepassing is op alle vloten. De voorgestelde maatregelen moeten derhalve in deze verordening worden opgenomen. (9) De maatregelen in deze verordening die van toepassing zijn op de wateren van de Unie, strekken tot verwezenlijking van de doelstellingen van artikel 494, leden 1 en 2, van de handels- en samenwerkingsovereenkomst tussen de Europese Unie en de Europese Gemeenschap voor Atoomenergie, enerzijds, en het Verenigd Koninkrijk van Groot-Brittannië en Noord-Ierland, anderzijds (“de overeenkomst”), en nemen de in artikel 494, lid 3, van die overeenkomst bedoelde beginselen in acht. Ze doen geen afbreuk aan maatregelen die van toepassing zijn in de wateren van het Verenigd Koninkrijk. (10) Aangezien de maatregelen van de onderhavige verordening rechtstreeks van invloed zijn op de planning van het visseizoen van de vaartuigen van de Unie en de daarmee samenhangende economische activiteiten, moet de onderhavige verordening de dag na de bekendmaking ervan in werking treden, HEEFT DE VOLGENDE VERORDENING VASTGESTELD: Artikel 1 Verordening (EU) 2019/1241 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 mei 2022. Voor de Commissie De voorzitter Ursula VON DER LEYEN ( 1 ) PB L 198 van 25.7.2019, blz. 105 . ( 2 ) Wetenschappelijk, Technisch en Economisch Comité voor de visserij (WTECV) — Evaluation of Joint Recommendations on the Landing Obligation and on the Technical Measures Regulation (STECF-21-05) [Evaluatie van de gezamenlijke aanbevelingen inzake de aanlandingsverplichting en de verordening technische maatregelen door het WTECV]. EUR 28359 EN, Bureau voor publicaties van de Europese Unie, Luxemburg, 2021, ISBN 978-92-76-40593-1, doi:10.2760/83668, JRC126128. ( 3 ) Wetenschappelijk, Technisch en Economisch Comité voor de visserij (WTECV) — Verslag van de 52e plenaire vergadering (PLEN-16-02). Bureau voor publicaties van de Europese Unie, Luxemburg; EUR 28106 EN; doi:10.2788/6958. BIJLAGE In bijlage VI bij Verordening (EU) 2019/1241 wordt aan deel C het volgende punt toegevoegd: “11. Instandhoudingsmaatregelen voor het grote-mantelbestand ( Pecten maximus ) in de ICES-sectoren 7d en 7e 11.1. Gebied voor herstel van het grote-mantelbestand in de wateren van de Unie van ICES-sector 7d in het oostelijke deel van het Kanaal ten zuiden van 49°42′NB en tot de grens van de Franse territoriale wateren: a) elk jaar is het van 15 mei tot en met 15 oktober verboden op grote mantel te vissen met dreggen. 11.2. Sluiting van het seizoen voor de visserij op grote mantel in de wateren van de Unie van de ICES-sectoren 7d en 7e: a) elke vorm van visserij op grote mantel met dreggen in de wateren van de Unie van ICES-sector 7d (i.e. het oostelijke deel van het Kanaal) die niet onder het in punt 11.1 bedoelde gebied voor herstel van het bestand vallen, is elk jaar van 15 mei tot en met 30 september verboden; b) elk jaar van 15 mei tot en met 30 september is elke vorm van visserij op grote mantel met dreggen verboden binnen de grenzen van Noord-Finistère in de wateren van de Unie van ICES-sector 7e (i.e. het westelijke deel van het Kanaal) en binnen een perimeter van één zeemijl tot de noordelijke grens, binnen het gebied dat wordt ingesloten door de loxodromen die achtereenvolgens de punten met de volgende coördinaten met elkaar verbinden (gemeten volgens het WGS84-systeem): 48°54′23″NB, 5°00′00″WL 49°22′34,576″NB, 4°02′45,078″WL 49°22′54,465″NB, 3°49′14,415″WL 49°22′20″NB, 3°44′18,999″WL 49°23′51″NB, 3°36′54″WL 49°06′32,121″NB, 3°13′01,174″WL 49°06′03,993″NB, 3°23′27,255″WL 49°04′52,068″NB, 3°37′04,22″WL 48°59′49,782″NB, 3°57′07,907″WL 49°01′13,191″NB, 3°57′47,006″WL 48°43′55,255″NB, 4°20′24,785″WL 48°42′16,586″NB, 4°31′04,325″WL 48°39′34″NB, 4°36′25,999″WL 48°39′26,901″NB, 4°44′39,883″WL 48°36′17″NB, 4°49′32″WL 48°52′36″NB, 4°52′45″WL 48°49′07″NB, 4°59′26″WL”.",
  "source": "EUR LEX"
}