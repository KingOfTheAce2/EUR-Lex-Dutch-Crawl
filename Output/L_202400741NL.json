{
  "url": "http://www.w3.org/1999/xhtml\"><!--",
  "content": "L_202400741NL.000101.fmx.xml Publicatieblad van de Europese Unie NL Serie L 2024/741 23.2.2024 VERORDENING (EU) 2024/741 VAN DE RAAD van 20 februari 2024 tot wijziging van Verordening (EU) nr. 216/2013 betreffende de elektronische publicatie van het Publicatieblad van de Europese Unie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 352, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien de goedkeuring van het Europees Parlement, Handelend volgens een bijzondere wetgevingsprocedure, Overwegende hetgeen volgt: (1) Verordening (EU) nr. 216/2013 van de Raad ( 1 ) bepaalt dat het in elektronische vorm uitgegeven Publicatieblad van de Europese Unie (“het Publicatieblad”) (“de elektronische editie van het Publicatieblad”) moet zijn voorzien van een gekwalificeerde elektronische handtekening of een gekwalificeerd elektronisch zegel als gedefinieerd in Verordening (EU) nr. 910/2014 van het Europees Parlement en de Raad ( 2 ) . Verordening (EU) nr. 216/2013 bevat ook een verplichting om de gekwalificeerde certificaten voor elektronische handtekeningen of elektronische zegels en de vernieuwingen daarvan te publiceren op de EUR-Lex-website, zodat het publiek de authenticiteit van de elektronische editie van het Publicatieblad kan verifiëren. (2) De authenticiteit, integriteit en onveranderbaarheid van de elektronische editie van het Publicatieblad kunnen worden gewaarborgd via diverse technische middelen. Het is noodzakelijk dat die middelen garanties verschaffen die vergelijkbaar zijn met die van gekwalificeerde vertrouwensdiensten als gedefinieerd in Verordening (EU) nr. 910/2014, zowel op technisch als op organisatorisch niveau. Voorkomen dient te worden dat Verordening (EU) nr. 216/2013 telkens moet worden gewijzigd wanneer er een nieuwe oplossing of technologie wordt gebruikt of het rechtskader voor dergelijke oplossingen en technologieën verandert. (3) Het is nodig duidelijke regels vast te stellen, die het vereiste van onveranderbaarheid van het Publicatieblad in overeenstemming brengen met de verplichtingen die voortvloeien uit de rechtshandelingen van de Unie inzake de bescherming van persoonsgegevens en uit beslissingen van het Hof van Justitie van de Europese Unie om bepaalde informatie te verwijderen. Die verwijdering moet plaatsvinden door een nieuwe versie van de betrokken elektronische editie van het Publicatieblad beschikbaar te stellen, met daarbij een vermelding ter zake. De oorspronkelijke versie van de betrokken elektronische editie van het Publicatieblad moet voor onbepaalde tijd worden bewaard in het archief van het Publicatiebureau, overeenkomstig technische en organisatorische voorwaarden die waarborgen dat de oorspronkelijke versie enkel kan worden openbaargemaakt overeenkomstig het Unierecht, met name de regels inzake het recht op toegang tot documenten en de bescherming van persoonsgegevens. (4) Het Publicatiebureau heeft noodmaatregelen genomen die het risico minimaliseren dat de elektronische editie van het Publicatieblad niet kan worden gepubliceerd en beschikbaar gesteld op de EUR-Lex-website. (5) In uitzonderlijke situaties waarin het ondanks de genomen noodmaatregelen, niet mogelijk is het Publicatieblad op de EUR-Lex-website te publiceren en de publicatie in gedrukte vorm plaatsvindt, moet het Publicatiebureau de informatie betreffende die publicatie zo spoedig mogelijk bekendmaken op de EUR-Lex-website. Ter wille van de rechtszekerheid moet worden gewaarborgd dat de elektronische editie van het Publicatieblad die vervolgens op de EUR-Lex-website beschikbaar wordt gesteld de enige authentieke editie wordt en rechtsgevolgen heeft. (6) Om het Publicatieblad ten behoeve van de burgers zo toegankelijk mogelijk te maken alsook voor rechtszekerheid te zorgen, is het ook passend om exclusieve authenticiteitsstatus te verlenen aan de elektronische versies van de weinige authentieke gedrukte edities van het Publicatieblad die zijn gepubliceerd na de inwerkingtreding van Verordening (EU) nr. 216/2013. (7) Verordening (EU) nr. 216/2013 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EU) nr. 216/2013 wordt als volgt gewijzigd: 1) Artikel 2 wordt als volgt gewijzigd: a) lid 1 wordt vervangen door: “1.   De elektronische editie van het Publicatieblad wordt gepubliceerd overeenkomstig technische voorwaarden die de authenticiteit, integriteit en onveranderbaarheid van de inhoud ervan waarborgen. Het systeem dat in gebruik is om de authenticiteit te waarborgen, wordt gedocumenteerd op de EUR-Lex-website en maakt het mogelijk de authenticiteit van de elektronische editie van het Publicatieblad op eenvoudige wijze te verifiëren.” ; b) het volgende lid wordt toegevoegd: “4.   Indien bepaalde informatie uit het Publicatieblad na publicatie moet worden verwijderd krachtens een beslissing van het Hof van Justitie van de Europese Unie of om persoonsgegevens te beschermen overeenkomstig rechtshandelingen van de Unie, met name Verordening (EU) 2018/1725 van het Europees Parlement en de Raad ( *1 ) , wordt een nieuwe versie van de betrokken elektronische editie van het Publicatieblad beschikbaar gesteld, met daarbij een vermelding ter zake. De oorspronkelijke versie van de betrokken elektronische editie van het Publicatieblad wordt voor onbepaalde tijd bewaard in het archief van het Publicatiebureau, overeenkomstig technische en organisatorische voorwaarden die waarborgen dat de oorspronkelijke versie enkel kan worden openbaargemaakt overeenkomstig het Unierecht. ( *1 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ).”.\" 2) Artikel 3 wordt vervangen door: “Artikel 3 1.   Indien het door een onvoorziene en uitzonderlijke verstoring van de betrokken informatiesystemen niet mogelijk is om de elektronische editie van het Publicatieblad op de EUR-Lex-website te publiceren, wordt de betrokken editie van het Publicatieblad in gedrukte vorm gepubliceerd. Die editie is authentiek en heeft rechtsgevolgen. 2.   Zodra de in lid 1 bedoelde informatiesystemen hersteld zijn, wordt de elektronische editie van het Publicatieblad die met de volgens lid 1 gepubliceerde editie overeenkomt, beschikbaar gesteld op de EUR-Lex-website. Vanaf dat moment geldt die editie als de enige authentieke en heeft deze rechtsgevolgen. 3.   De elektronische edities van het Publicatieblad die overeenkomen met de na 1 juli 2013 gepubliceerde authentieke gedrukte edities van het Publicatieblad, gelden vanaf 14 maart 2024 als de enige authentieke edities.” . Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 februari 2024. Voor de Raad De voorzitter H. LAHBIB ( 1 ) Verordening (EU) nr. 216/2013 van de Raad van 7 maart 2013 betreffende de elektronische publicatie van het Publicatieblad van de Europese Unie ( PB L 69 van 13.3.2013, blz. 1 ). ( 2 ) Verordening (EU) nr. 910/2014 van het Europees Parlement en de Raad van 23 juli 2014 betreffende elektronische identificatie en vertrouwensdiensten voor elektronische transacties in de interne markt en tot intrekking van Richtlijn 1999/93/EG ( PB L 257 van 28.8.2014, blz. 73 ). ELI: http://data.europa.eu/eli/reg/2024/741/oj ISSN 1977-0758 (electronic edition)",
  "source": "EUR LEX"
}