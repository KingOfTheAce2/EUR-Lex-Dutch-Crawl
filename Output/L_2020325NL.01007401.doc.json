{
  "url": "http://www.w3.org/1999/xhtml\">",
  "content": "L_2020325NL.01007401.xml 7.10.2020 NL Publicatieblad van de Europese Unie L 325/74 UITVOERINGSBESLUIT (EU) 2020/1409 VAN DE COMMISSIE van 29 september 2020 betreffende vrijstellingen van het uitgebreide antidumpingrecht op bepaalde delen van rijwielen van oorsprong uit de Volksrepubliek China uit hoofde van Verordening (EG) nr. 88/97 (Kennisgeving geschied onder nummer C(2020) 6574) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (“de basisverordening”), en met name artikel 13, Gezien Uitvoeringsverordening (EU) 2019/1379 van de Commissie van 28 augustus 2019 tot instelling van een definitief antidumpingrecht op rijwielen van oorsprong uit de Volksrepubliek China, zoals uitgebreid tot rijwielen verzonden vanuit Indonesië, Maleisië, Sri Lanka, Tunesië, Cambodja, Pakistan en de Filipijnen, al dan niet aangegeven als van oorsprong uit deze landen, naar aanleiding van een nieuw onderzoek bij het vervallen van de maatregelen op grond van artikel 11, lid 2, van Verordening (EU) 2016/1036 ( 2 ) , Na kennisgeving aan de lidstaten, Overwegende hetgeen volgt: (1) Als gevolg van de uitbreiding bij Verordening (EG) nr. 71/97 van de Raad ( 3 ) van het antidumpingrecht op rijwielen van oorsprong uit de Volksrepubliek China (“de VRC”) geldt momenteel een antidumpingrecht op bepaalde hoofdbestanddelen van rijwielen van oorsprong uit de VRC die in de Unie worden ingevoerd. (2) Krachtens artikel 3 van Verordening (EG) nr. 71/97 is de Commissie bevoegd de nodige maatregelen vast te stellen om goedkeuring te geven voor de vrijstelling van de invoer van hoofdbestanddelen van rijwielen die geen ontwijking van het antidumpingrecht inhoudt. (3) Die uitvoeringsmaatregelen zijn vastgelegd in Verordening (EG) nr. 88/97 van de Commissie ( 4 ) , waarbij het specifieke stelsel van vrijstelling is ingevoerd. (4) Op basis hiervan heeft de Commissie een aantal rijwielassemblagebedrijven van het uitgebreide recht vrijgesteld. (5) Overeenkomstig artikel 16, lid 2, van Verordening (EG) nr. 88/97 heeft de Commissie in het Publicatieblad van de Europese Unie meermaals lijsten van de vrijgestelde partijen bekendgemaakt ( 5 ) . (6) Het meest recente besluit van de Commissie betreffende vrijstellingen uit hoofde van Verordening (EG) nr. 88/97, te weten Uitvoeringsbesluit (EU) 2020/676 ( 6 ) , is aangenomen op 18 mei 2020. (7) Voor de toepassing van het onderhavige besluit zijn de definities van artikel 1 van Verordening (EG) nr. 88/97 van toepassing. (8) De Commissie heeft op 20 maart 2017 van de Duitse onderneming Kenstone Metal Company GmbH (“Kenstone”) een aanvraag voor vrijstelling ontvangen met de informatie die nodig is om te kunnen vaststellen of deze aanvraag op grond van artikel 4 van Verordening (EG) nr. 88/97 (“de vrijstellingsverordening”) ontvankelijk is. (9) Overeenkomstig artikel 5, lid 1, van Verordening (EG) nr. 88/97 is, in afwachting van een beslissing over de gegrondheid van de aanvraag, de betaling van het uitgebreide recht met betrekking tot de invoer van hoofdbestanddelen van rijwielen die door Kenstone voor het vrije verkeer zijn aangegeven, geschorst met ingang van de datum waarop de Commissie haar aanvraag voor vrijstelling heeft ontvangen. (10) Om te kunnen vaststellen welke invoer van hoofdbestanddelen van rijwielen voor het vrije verkeer wordt aangegeven en onder de schorsing van de betaling van het uitgebreide recht valt, is aan de in de tabel vermelde partij de aanvullende Taric-code C207 toegekend. Tabel Aanvullende Taric-code Naam Adres Geldig vanaf C207 Kenstone Metal Company GmbH Am Maikamp 8-12, 32 107  Bad Salzuflen, Duitsland 20.3.2017 (11) In augustus 2018 heeft Kenstone de Commissie ervan in kennis gesteld dat de onderneming gedurende de periode van schorsing van de betaling van het uitgebreide recht, namelijk van 1 april 2017 tot en met 31 maart 2018 (“onderzoektijdvak”), niet kon voldoen aan een van de voorwaarden van artikel 4 van de vrijstellingsverordening. Met name gebruikte Kenstone hoofdbestanddelen van rijwielen voor de assemblage van rijwielen per maand niet in dusdanige hoeveelheden dat de drempel van 299 eenheden per soort hoofdbestanddelen van rijwielen werd overschreden (“de-minimisregel”). (12) Kenstone rechtvaardigde de niet-naleving van de de-minimisregel met het feit dat de bedrijfsruimten van de onderneming, met inbegrip van de assemblagelijn voor rijwielen, van Flensburg naar Bad Salzuflen zijn verplaatst. Door een verandering in de toeleveringsketen werd de levering van de gekochte rijwielonderdelen bovendien vertraagd. (13) Kenstone verklaarde dat de assemblage van rijwielen met de nieuwe activa volledig operationeel werd en dat de bovengenoemde drempel dus in 2018 zou worden bereikt. Daarom verzocht Kenstone om het onderzoektijdvak te verlengen zodat dit het hele kalenderjaar 2018 zou omvatten (“verlengd onderzoektijdvak”). Die verlenging is verleend, zodat het verlengde onderzoektijdvak de periode van 1 april 2017 tot en met 31 december 2018 besloeg. (14) In maart 2019 heeft Kenstone de Commissie ervan in kennis gesteld dat de onderneming ook in het verlengde onderzoektijdvak per maand minder dan 300 eenheden heeft aangekocht per soort hoofdbestanddelen van rijwielen waarvoor de betaling van het uitgebreide recht was geschorst. (15) In juli 2019 heeft de Commissie de bedrijfsruimten van de onderneming bezocht om de gegrondheid van de aanvraag voor vrijstelling te onderzoeken. De resultaten van het onderzoek kunnen als volgt worden samengevat: a) bijna de helft van de rijwielen waarvan was aangegeven dat zij in het verlengde onderzoektijdvak waren geassembleerd, waren in feite rijwielen met hulpmotor (“elektrische rijwielen”), die dus buiten de werkingssfeer van de vrijstellingsverordening vielen; b) de hoofdactiviteit van de onderneming bestond erin klanten zuivere assemblagediensten aan te bieden: Kenstone assembleerde rijwielonderdelen die eigendom waren van andere partijen en bracht aan de afnemers een dienstverleningsvergoeding in rekening; c) het boekhoudsysteem van Kenstone kon voor elk rijwielonderdeel niet meer dan één oorsprong registreren, ook niet als dat onderdeel afkomstig was van verschillende leveranciers van verschillende oorsprong (Chinees of niet-Chinees). Kenstone kon derhalve niet aantonen dat aan de antiontwijkingsregels werd voldaan, aangezien zij niet kon aantonen welk percentage Chinese onderdelen werd gebruikt. (16) Uit het onderzoek van de aanvraag voor vrijstelling is gebleken dat Kenstone in het verlengde onderzoektijdvak niet voldeed aan de voorwaarden van Verordening (EG) nr. 88/97. Hoewel geen schendingen van de antiontwijkingsregels werden vastgesteld, was de omvang van de assemblageactiviteit van Kenstone voor de toepassing van Verordening (EG) nr. 88/97 kennelijk ontoereikend. Bovendien hanteerde Kenstone een ontoereikend registratiesysteem. (17) In mei 2020 ontving de Commissie van Kenstone opmerkingen over het onderzoek van de aanvraag voor vrijstelling. Kenstone stelde dat: a) zij in het verlengde onderzoektijdvak op basis van een maandelijks gewogen gemiddelde meer dan 300 eenheden hoofdbestanddelen van rijwielen assembleerde; b) haar assemblageactiviteiten sinds januari 2020 sterk zijn toegenomen, zodat elke maand meer dan 300 eenheden rijwielonderdelen zijn geassembleerd; c) hoewel het registratiesysteem het inderdaad slechts mogelijk maakte om voor rijwielonderdelen slechts één enkele oorsprong te registreren, ongeacht of zij afkomstig zijn van verschillende leveranciers en een verschillende oorsprong hebben, Verordening (EG) nr. 88/97 niet bepaalt dat een registratiesysteem waarmee dergelijke informatie kan worden geregistreerd, noodzakelijk is; d) het onderzoek door de Commissie van de gegrondheid van de aanvraag voor vrijstelling ontoereikend was. (18) Met betrekking tot de in overweging 17, onder a), samengevatte opmerking wijst de Commissie erop dat overeenkomstig artikel 2 van Verordening (EG) nr. 88/97 de invoer van hoofdbestanddelen van rijwielen wordt vrijgesteld van het uitgebreide recht indien deze bestanddelen door of namens een vrijgestelde partij voor het vrije verkeer worden aangegeven. (19) Bovendien is een aanvraag krachtens artikel 4 van die verordening ontvankelijk indien deze bewijsmateriaal bevat dat de aanvrager hoofdbestanddelen van rijwielen voor de productie of assemblage van rijwielen in dusdanige hoeveelheden gebruikt dat de drempel van artikel 14, onder c), van Verordening (EG) nr. 88/97 wordt overschreden. (20) Bovendien gelden voor rijwielonderdelen die worden gebruikt voor de assemblage van elektrische rijwielen, zoals vermeld in Verordening (EU) nr. 512/2013 van de Commissie ( 7 ) , geen antidumpingmaatregelen, en vallen zij derhalve buiten de werkingssfeer van de vrijstellingsverordening. (21) De Commissie merkt op dat Kenstone zich ervan bewust was dat de de-minimisregel niet werd nageleefd en dat zij de Commissie daarvan in maart 2019 in kennis heeft gesteld, zoals vermeld in overweging 14. (22) De geassembleerde rijwielonderdelen die Kenstone niet heeft gekocht of die niet haar eigendom waren, en de rijwielonderdelen die Kenstone gebruikt voor de assemblage van elektrische rijwielen, kunnen niet worden geacht de naleving van de de-minimisregel aan te tonen. (23) Voorts stelde Kenstone dat zij in 2018 per maand meer dan 300 hoofdbestanddelen van rijwielen gebruikte. Het aantal van meer dan 300 hoofdbestanddelen van rijwielen is echter bereikt door het gebruik van alle negen hoofdbestanddelen van rijwielen bij elkaar op te tellen. In dit verband moet worden opgemerkt dat artikel 14, onder c), van Verordening (EG) nr. 88/97 de drempel van 300 eenheden duidelijk definieert “per soort hoofdbestanddelen van rijwielen”, en niet voor alle negen hoofdbestanddelen van rijwielen samen. (24) Voorts stelde Kenstone dat bij onderzoek van de invoer van hoofdbestanddelen van rijwielen per soort bleek dat de drempel van 300 onderdelen voor bepaalde onderdelen in januari 2018 en voor andere onderdelen in februari 2018 was overschreden, maar nooit meer dan eens per jaar voor een bepaald hoofdbestanddeel. Kenstone stelde dat aangezien de assemblage van rijwielen een seizoensgebonden activiteit is, het onevenredig zou zijn als een assembleur de drempel elke maand moet overschrijden. (25) In dit verband voorziet Verordening (EG) nr. 88/97 inderdaad in een zekere flexibiliteit, aangezien de drempel die een vrijgestelde partij moet overschrijden, “per maand” wordt vastgesteld. Dat de drempel voor een bepaald onderdeel slechts één keer in een bepaald jaar van twaalf maanden wordt overschreden, volstaat echter niet om te voldoen aan het criterium dat de drempel per maand wordt overschreden. (26) Bijgevolg heeft Kenstone in het verlengde onderzoektijdvak, binnen de werkingssfeer van de vrijstellingsverordening, per maand minder dan 300 eenheden aangekocht per soort hoofdbestanddelen van rijwielen waarvoor de betaling van het uitgebreide recht was geschorst. Ook gebruikte Kenstone hoofdbestanddelen van rijwielen waarvoor een vrijstelling gold bij de productie of assemblage van rijwielen in hoeveelheden die onder de in artikel 14, onder c), van de vrijstellingsverordening vastgestelde drempel lagen. (27) Met betrekking tot de in overweging 17, onder b), samengevatte opmerking wijst de Commissie erop dat overeenkomstig artikel 6 van de vrijstellingsverordening de periode van 1 april 2017 tot en met 31 december 2018 is vastgesteld als de periode die moet worden onderzocht om te beslissen of een vrijstelling wordt verleend. Het onderzoek van de assemblageactiviteiten van Kenstone in andere tijdvakken valt dus buiten de reikwijdte van dit besluit, dat het verlengde onderzoektijdvak betreft. (28) Met betrekking tot de in overweging 17, onder c), samengevatte opmerking wijst de Commissie erop dat Kenstone in april 2017 ervan in kennis is gesteld dat haar aanvraag voor vrijstelling ontvankelijk is verklaard. Kenstone werd ook geïnformeerd over haar status van vrijgestelde onderneming en over haar verplichtingen als onderzochte partij, met inbegrip van specifieke instructies over het bijhouden van gegevens om de naleving van de antiontwijkingsregels aan te tonen. Deze instructies werden herhaald in januari 2019, aan het einde van het verlengde onderzoektijdvak, en in juli 2019, alvorens het controlebezoek aan de onderneming werd verricht. (29) Bovendien vermeldt artikel 6, lid 2, van Verordening (EG) nr. 88/97 de verplichtingen van vrijgestelde partijen, met name dat een dergelijke partij “een boekhouding [bijhoudt] van de hoofdbestanddelen van rijwielen die zij ontvangt, en van het gebruik dat daarvan wordt gemaakt”. Deze partijen moeten ook aantonen dat hun assemblageverrichtingen niet binnen de werkingssfeer van artikel 13, lid 2, van de basisverordening vallen. Om aan te tonen dat de assemblageverrichtingen buiten de werkingssfeer van artikel 13, lid 2, onder b), van die verordening ( 8 ) , vallen, had Kenstone moeten aantonen dat Chinese onderdelen niet meer dan 60 % van de totale waarde van de onderdelen van het geassembleerde product uitmaken. De oorsprong van de onderdelen moet immers worden opgenomen in de boekhouding die door de onderneming wordt bijgehouden, anders kan de naleving niet worden aangetoond. (30) Met betrekking tot de in overweging 17, onder d), samengevatte opmerking wijst de Commissie erop dat voor het onderzoek van de gegrondheid van de aanvraag voor vrijstelling de standaardpraktijk is gevolgd. De Commissie heeft alle documenten, gegevens en informatie die vóór, tijdens en na de verificatie in de bedrijfsruimten van de onderneming zijn verkregen, die nodig zijn om te bepalen of de aanvraag voor vrijstelling ontvankelijk is, naar behoren beoordeeld. De Commissie beschikt dus over alle elementen die nodig zijn om een besluit te nemen. (31) Voorts stelde Kenstone dat de verificatie volgens plan anderhalve dag zou duren, maar reeds de eerste dag na enkele uren werd voltooid. Dit is onjuist. De controle in de bedrijfsruimten van de onderneming heeft een volledige dag geduurd. Tijdens die dag verstrekte Kenstone geen verifieerbare informatie over de oorsprong van de geassembleerde onderdelen of over de naleving van de voorwaarden van artikel 13, lid 2, van de basisverordening. Aangezien die dag geen vooruitgang werd geboekt, werd de geplande verdere controle tijdens de laatste halve dag geannuleerd. (32) De diensten van de Commissie hebben hun onderzoek van de aanvraag voor vrijstelling van de in de bovenstaande tabel vermelde partij afgerond en hebben vastgesteld dat de partij tijdens het onderzoek niet aan de vrijstellingscriteria voldeed. (33) Op grond daarvan en overeenkomstig artikel 7, lid 3, van Verordening (EG) nr. 88/97 is het passend de aanvraag voor vrijstelling af te wijzen en de in artikel 5 van die verordening bedoelde schorsing van de betaling van het uitgebreide recht op te heffen. (34) Bijgevolg moet het uitgebreide recht worden geïnd met ingang van de datum waarop de vrijstellingsaanvraag van die partij is ontvangen, namelijk de datum waarop de schorsing is ingegaan (20 maart 2017). (35) De Commissie heeft Kenstone in kennis gesteld van haar conclusies met betrekking tot de gegrondheid van haar aanvraag voor vrijstelling en heeft Kenstone in de gelegenheid gesteld opmerkingen te maken. (36) Na de mededeling van feiten en overwegingen stelde Kenstone op 1 september 2020 dat de Commissie tijdens de controle ter plaatse noch om de stuklijst, noch om enig ander bewijs van oorsprong had verzocht. Dit klopt niet. De Commissie heeft deze informatie op 2 juli 2019, vóór de controle ter plaatse, specifiek opgevraagd bij de brief met kenmerk Ares(2019)4173972, waarmee Kenstone in kennis is gesteld van het doel van het controlebezoek. Bij die brief heeft de Commissie een lijst gevoegd van documenten die in de bedrijfsruimten van de onderneming ter beschikking moesten worden gesteld, waaronder stuklijsten en certificaten van oorsprong. Kenstone heeft deze echter noch tijdens de controle ter plaatse, noch in haar opmerkingen over de mededeling van feiten en overwegingen verstrekt. (37) Kenstone herhaalde haar in overweging 17, onder c), aangehaalde opmerking van mei 2020. Kenstone stelde met name dat de vrijstellingsverordening niet bepaalt hoe het registratiesysteem moet worden gestructureerd om de oorsprong van de gekochte rijwielonderdelen te registreren. (38) De Commissie heeft deze kwestie reeds behandeld in de overwegingen 28 en 29. Bovendien merkt de Commissie op dat aan Kenstone was meegedeeld op welke wijze gegevens moesten worden bijgehouden om de naleving van de antiontwijkingsregel aan te tonen en dat zij daar nooit bezwaar tegen had gemaakt, en dat de onderneming evenmin heeft gebruikgemaakt van de mogelijkheid om tijdens de controle of als reactie op de mededeling van de bevindingen de naleving anderszins materieel aan te tonen. Kenstone heeft dus geen deugdelijk bewijsmateriaal overgelegd om aan te tonen dat haar assemblageverrichtingen buiten de werkingssfeer van artikel 13, lid 2, onder b), van de basisverordening vallen. In dit verband zij eraan herinnerd dat de bewijslast aangaande de naleving van de regels rust op de partijen die om vrijstelling verzoeken. (39) Verder stelde Kenstone dat zij geen volledige toegang tot het administratieve dossier had gekregen. Hoewel de onderneming daar reeds over beschikte, hebben de diensten van de Commissie haar een extra exemplaar doen toekomen. Vervolgens stelde Kenstone dat het administratieve dossier onvolledig was, aangezien in het document met kenmerk Ares(2020)4002648 van 29 juli 2020 is vermeld dat aan Kenstone op 12 april 2017 een brief met kenmerk Ares(2017)SN2161027 is toegezonden. Die brief zou niet zijn opgenomen in het meegedeelde dossier. Dienaangaande wordt opgemerkt dat het in het document met kenmerk Ares(2020)4002648 genoemde kenmerk een schrijffout bevat. Het juiste kenmerk is SN2160934 (in plaats van Ares(2017)SN2161027) en het document bevindt zich wel degelijk in het administratieve dossier. (40) Overeenkomstig artikel 11 van Verordening (EG) nr. 1049/2001 van het Europees Parlement en de Raad ( 9 ) verzocht Kenstone voorts om toegang tot het documentenregister. Het verzoek en het antwoord daarop beantwoorden aan de bepalingen van die verordening. Hoe dan ook heeft de Commissie bevestigd dat de index van het onderzoeksdossier aan Kenstone is meegedeeld, HEEFT HET VOLGENDE BESLUIT VASTGESTELD: Artikel 1 De aanvraag voor vrijstelling van het uitgebreide antidumpingrecht die is ingediend door de in de tabel in dit artikel vermelde partij wordt afgewezen overeenkomstig artikel 7 van Verordening (EG) nr. 88/97. Tabel Partij waarvoor de schorsing wordt opgeheven Aanvullende Taric-code Naam Adres Geldig vanaf C207 Kenstone Metal Company GmbH Am Maikamp 8-12, 32 107  Bad Salzuflen, Duitsland 20.3.2017 Artikel 2 De schorsing van de betaling van het uitgebreide antidumpingrecht uit hoofde van artikel 5 van Verordening (EG) nr. 88/97 wordt opgeheven ten aanzien van de in de tabel in artikel 1 vermelde partij. Het uitgebreide recht moet worden geïnd vanaf de datum die is vermeld in de kolom “Geldig vanaf”. Artikel 3 Dit besluit is gericht tot de lidstaten alsmede tot de in artikel 1 vermelde partij en wordt bekendgemaakt in het Publicatieblad van de Europese Unie . Gedaan te Brussel, 29 september 2020. Voor de Commissie Valdis DOMBROVSKIS Lid van de Commissie ( 1 ) PB L 176 van 30.6.2016, blz. 21 . ( 2 ) PB L 225 van 29.8.2019, blz. 1 . ( 3 ) Verordening (EG) nr. 71/97 van de Raad van 10 januari 1997 tot uitbreiding van het definitieve antidumpingrecht, ingesteld bij Verordening (EEG) nr. 2474/93 voor rijwielen van oorsprong uit de Volksrepubliek China op de invoer van bepaalde onderdelen van rijwielen uit de Volksrepubliek China en tot heffing van het uitgebreide recht op dergelijke uit hoofde van Verordening (EG) nr. 703/96 geregistreerde invoer ( PB L 16 van 18.1.1997, blz. 55 ). ( 4 ) Verordening (EG) nr. 88/97 van de Commissie van 20 januari 1997 tot goedkeuring van de vrijstelling van de invoer van bepaalde delen van rijwielen, van oorsprong uit de Volksrepubliek China, van de uitbreiding bij Verordening (EG) nr. 71/97 van de Raad van het bij Verordening (EEG) nr. 2474/93 van de Raad ingestelde antidumpingrecht ( PB L 17 van 21.1.1997, blz. 17 ). ( 5 ) PB C 45 van 13.2.1997, blz. 3 ; PB C 112 van 10.4.1997, blz. 9 ; PB C 220 van 19.7.1997, blz. 6 ; PB L 193 van 22.7.1997, blz. 32 ; PB L 334 van 5.12.1997, blz. 37 ; PB C 378 van 13.12.1997, blz. 2 ; PB C 217 van 11.7.1998, blz. 9 ; PB C 37 van 11.2.1999, blz. 3 ; PB C 186 van 2.7.1999, blz. 6 ; PB C 216 van 28.7.2000, blz. 8 ; PB C 170 van 14.6.2001, blz. 5 ; PB C 103 van 30.4.2002, blz. 2 ; PB C 35 van 14.2.2003, blz. 3 ; PB C 43 van 22.2.2003, blz. 5 ; PB C 54 van 2.3.2004, blz. 2 ; PB L 343 van 19.11.2004, blz. 23 ; PB C 299 van 4.12.2004, blz. 4 ; PB L 17 van 21.1.2006, blz. 16 ; PB L 313 van 14.11.2006, blz. 5 ; PB L 81 van 20.3.2008, blz. 73 ; PB C 310 van 5.12.2008, blz. 19 ; PB L 19 van 23.1.2009, blz. 62 ; PB L 314 van 1.12.2009, blz. 106 ; PB L 136 van 24.5.2011, blz. 99 ; PB L 343 van 23.12.2011, blz. 86 ; PB L 119 van 23.4.2014, blz. 67 ; PB L 132 van 29.5.2015, blz. 32 ; PB L 331 van 17.12.2015, blz. 30 ; PB L 47 van 24.2.2017, blz. 13 , PB L 79 van 22.3.2018, blz. 31 , PB L 171 van 26.6.2019, blz. 117 , PB L 138 van 30.4.2020, blz. 8 , en PB L 158 van 20.5.2020, blz. 7 . ( 6 ) Uitvoeringsbesluit (EU) 2020/676 van de Commissie van 18 mei 2020 betreffende vrijstellingen van het uitgebreide antidumpingrecht op bepaalde onderdelen van rijwielen van oorsprong uit de Volksrepubliek China overeenkomstig Verordening (EG) nr. 88/97 ( PB L 158 van 20.5.2020, blz. 7 ). ( 7 ) Verordening (EU) nr. 512/2013 van de Commissie van 4 juni 2013 tot wijziging van Verordening (EG) nr. 88/97 tot goedkeuring van de vrijstelling van de invoer van bepaalde delen van rijwielen, van oorsprong uit de Volksrepubliek China, van de uitbreiding bij Verordening (EG) nr. 71/97 van de Raad van het bij Verordening (EEG) nr. 2474/93 van de Raad ingestelde antidumpingrecht ( PB L 152 van 5.6.2013, blz. 1 ). ( 8 ) Er is ook een bijkomende regel dat er geen sprake is van ontwijking wanneer de aan de ingevoerde delen toegevoegde waarde groter is dan 25 % van de fabricagekosten. Kenstone heeft niet gesteld dat deze drempel wordt bereikt. ( 9 ) Verordening (EG) nr. 1049/2001 van het Europees Parlement en de Raad van 30 mei 2001 inzake de toegang van het publiek tot documenten van het Europees Parlement, de Raad en de Commissie ( PB L 145 van 31.5.2001, blz. 43 ).",
  "source": "EUR LEX"
}