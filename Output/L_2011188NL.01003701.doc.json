{
  "url": "http://www.w3.org/1999/xhtml\">",
  "content": "L_2011188NL.01003701.xml 19.7.2011 NL Publicatieblad van de Europese Unie L 188/37 BESLUIT 2011/428/GBVB VAN DE RAAD van 18 juli 2011 betreffende de ondersteuning van de werkzaamheden van het VN-Bureau voor ontwapeningszaken ter uitvoering van het actieprogramma van de Verenigde Naties ter voorkoming, bestrijding en uitbanning van de illegale handel in handvuurwapens en lichte wapens in al zijn aspecten DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 26, lid 2, en artikel 31, lid 1, Overwegende hetgeen volgt: (1) De landen die hebben deelgenomen aan de ad-hocconferentie hebben op 20 juli 2001 het actieprogramma van de Verenigde Naties ter voorkoming, bestrijding en uitbanning van de illegale handel in handvuurwapens en lichte wapens (het actieprogramma) in al zijn aspecten aangenomen. Op 8 december 2005 heeft de Algemene Vergadering van de Verenigde Naties een internationaal instrument aangenomen waarmee staten tijdig en op betrouwbare wijze illegale handvuurwapens en lichte wapens kunnen identificeren en traceren (internationaal traceringsinstrument). Beide internationale instrumenten verklaren dat de staten in voorkomend geval zullen samenwerken met de Verenigde Naties om de effectieve uitvoering van deze instrumenten te ondersteunen. (2) In het slotdocument van 2008 van de derde tweejaarlijkse bijeenkomst van staten die zich beraden op de uitvoering van het actieprogramma wordt gewezen op het belang van een regionale aanpak van de uitvoering van het actieprogramma, alsook op het nut, in dat opzicht, van het bijeenroepen van regionale vergaderingen die worden gesponsord door geïnteresseerde staten en internationale, regionale en subregionale organisaties die daartoe in staat zijn. In het slotdocument worden de staten ook aangespoord de bestaande mechanismen ter ondersteuning van het actieprogramma en ter afstemming van de behoeften op de middelen, zoals het systeem ter ondersteuning van de uitvoering van het actieprogramma, te steunen en er volledig gebruik van te maken. (3) Op 15-16 december 2005 heeft de Europese Raad de strategie van de EU ter bestrijding van de illegale accumulatie van en handel in handvuurwapens en lichte wapens (SALW) en van munitie daarvoor (SALW-strategie van de EU) aangenomen. In de SALW-strategie van de EU staat dat steun voor het VN-actieprogramma de eerste internationale actieprioriteit is, en wordt opgeroepen tot aanneming van een juridisch bindend internationaal instrument over de tracering en markering van SALW en munitie daarvoor. (4) In het licht van de aanneming van het internationaal traceringsinstrument heeft de Europee Unie Gemeenschappelijk Optreden 2008/113/GBVB van de Raad van 12 februari 2008 ter ondersteuning van het internationaal instrument waarmee staten tijdig en op betrouwbare wijze illegale handvuurwapens en lichte wapens kunnen identificeren en traceren (SALW) ( 1 ) vastgesteld, met de bedoeling de volledige uitvoering van het traceringsinstrument te steunen. De Raad van de Europese Unie heeft zich in positieve zin uitgelaten over de uitvoering van dit gemeenschappelijk standpunt. (5) De Algemene Vergadering van de Verenigde Naties heeft op 2 december 2009 Resolutie A/RES/64/50 over „De illegale handel in handvuurwapens en lichte wapens in al zijn aspecten” aangenomen, waarin alle initiatieven, inclusief die van internationale, regionale en subregionale organisaties, met het oog op een geslaagde uitvoering van het actieprogramma worden aangemoedigd, en wordt beklemtoond dat initiatieven van de internationale gemeenschap op het vlak van internationale samenwerking en bijstand cruciaal blijven en complementair met de nationale uitvoeringsinspanningen. (6) In Resolutie A/RES/64/50 is tevens het besluit opgenomen dat de vierde tweejaarlijkse bijeenkomst van staten die zich beraden op de nationale, regionale en mondiale uitvoering van het actieprogramma, van 14 tot en met 18 juni 2010 in New York moet plaatsvinden, en dat uiterlijk in 2012 in New York een conferentie van twee weken moet worden bijeengeroepen om de vorderingen met de uitvoering van het actieprogramma te beoordelen. (7) Ook op 2 december 2009 heeft de Algemene Vergadering van de Verenigde Naties Resolutie A/RES/64/51 over „Problemen die ontstaan door de accumulatie van voorraden overtollige conventionele munitie” aangenomen, waarin de landen die daartoe in staat zijn, worden aangemoedigd bij te dragen aan de ontwikkeling, in het kader van de Verenigde Naties, van technische richtsnoeren voor het beheer van voorraden conventionele munitie, met de bedoeling de staten bij te staan bij het verbeteren van hun nationale voorraadbeheercapaciteit en een toename van overtollige conventionele munitie te voorkomen, HEEFT HET VOLGENDE BESLUIT VASTGESTELD: Artikel 1 1.   Als steun voor de voorbereiding van de toetsingsconferentie van het VN-actieprogramma ter voorkoming, bestrijding en uitbanning van de illegale handel in handvuurwapens en lichte wapens in al zijn aspecten in 2012, streeft de Unie de volgende doelstellingen na: — bevordering van de uitvoering van het VN-actieprogramma inzake SALW op mondiaal en op regionaal niveau; — ondersteuning van de uitvoering van het internationale traceringsinstrument (ITI); — ondersteuning van de uitwerking en uitvoering van technische richtsnoeren van de VN inzake munitievoorraadbeheer. 2.   Ter verwezenlijking van de in lid 1 genoemde doelstellingen treft de Unie de volgende maatregelen: — ontwikkeling van het systeem ter ondersteuning van de uitvoering van het actieprogramma als doeltreffend instrument om de internationale inspanningen ter uitvoering van het VN-actieprogramma te coördineren, onder meer door steun te verlenen aan de informele groep van geïnteresseerde staten inzake SALW; — organisatie van maximaal acht tweedaagse regionale bijeenkomsten gewijd aan de bevordering van de uitvoering van het actieprogramma op regionaal niveau; — organisatie van regionale opleiding-van-opleiders inzake het internationale traceringsinstrument voor landen in West-Afrika, en beschikbaarstelling van een markeringsfaciliteit en markeringsexpertise in landen uit die regio die daar niet over beschikken; — ondersteuning van de ontwikkeling van technische richtsnoeren van de VN inzake munitievoorraadbeheer; — ondersteuning van de uitvoering van de richtsnoeren, door regionale programma’s inzake opleiding-van-opleiders voor rechtshandhavingsfunctionarissen uit het gebied van de Grote Meren in Afrika, alsook in Latijns-Amerika en het Caribisch gebied; — ondersteuning van individuele staten die dringend bijstand behoeven voor het beheer van hun munitievoorraden, in de vorm van technische, juridische en beleidsondersteuning en gespecialiseerde opleiding. In de bijlage gaat een nadere omschrijving van deze maatregelen. Artikel 2 1.   De hoge vertegenwoordiger van de Unie voor buitenlandse zaken en veiligheidsbeleid (de HV) is belast met de uitvoering van dit besluit. 2.   De technische uitvoering van de in artikel 1, lid 2, bedoelde maatregelen wordt toevertrouwd aan het VN-bureau voor ontwapeningszaken (hierna „VN-ODA”). 3.   Het VN-ODA voert zijn taak uit onder verantwoordelijkheid van de HV. Daartoe treft de HV de nodige regelingen met het VN-ODA. Artikel 3 1.   Het financieel referentiebedrag voor de uitvoering van de in artikel 1, lid 2, bedoelde maatregelen bedraagt 2 150 000 EUR. 2.   Voor het beheer van de in lid 1 bedoelde uitgaven gelden de procedures en voorschriften die van toepassing zijn op de algemene begroting van de Unie. 3.   De Commissie ziet toe op het correcte beheer van de uitgaven die met het in lid 1 bedoelde bedrag verricht worden. Hiertoe sluit zij een financieringsovereenkomst met het VN-ODA. Daarin wordt bepaald dat het VN-ODA ervoor moet zorg dragen dat de bijdrage van de Unie zichtbaar is in een mate die overeenstemt met haar omvang. 4.   De Commissie stelt alles in het werk om de in lid 3 bedoelde financieringsovereenkomst zo spoedig mogelijk na de inwerkingtreding van dit besluit te sluiten. Zij stelt de Raad in kennis van eventuele moeilijkheden en van de datum van sluiting van de financieringsovereenkomst. Artikel 4 De HV brengt aan de Raad verslag uit over de uitvoering van dit besluit, op basis van de geregelde tweemaandelijkse verslagen die worden opgesteld door het VN-ODA. Deze verslagen zullen de basis vormen voor de evaluatie door de Raad. De Commissie brengt verslag uit over de financiële aspecten van de uitvoering van de in artikel 1, lid 2, bedoelde maatregelen. Artikel 5 1.   Dit besluit treedt in werking op de dag waarop het wordt aangenomen. 2.   Dit besluit verstrijkt 24 maanden na de datum van sluiting van de in artikel 3, lid 3, bedoelde financieringsovereenkomst. Het verstrijkt echter zes maanden na de datum van inwerkingtreding indien de financieringsovereenkomst niet voor die tijd is gesloten. Gedaan te Brussel, 18 juli 2011. Voor de Raad De voorzitster C. ASHTON ( 1 ) PB L 40 van 14.2.2008, blz. 16 . BIJLAGE 1. Doelstellingen De algemene doelstellingen van dit besluit zijn de bevordering van de uitvoering van het VN-actieprogramma ter voorkoming, bestrijding en uitbanning van de illegale handel in handvuurwapens en lichte wapens in al zijn aspecten (VN-actieprogramma inzake SALW) met het oog op de in 2012 te houden toetsingsconferentie; de bevordering van de uitvoering van het internationale traceringsinstrument; en de ontwikkeling en de uitvoering van technische richtsnoeren van de VN inzake munitievoorraadbeheer. Er zal worden gezorgd voor een zo groot mogelijke synergie met andere financiële instrumenten van de Unie. 2. Beschrijving van de maatregelen 2.1.   Bevordering van de uitvoering van het VN-actieprogramma inzake SALW op mondiaal en op regionaal niveau 2.1.1.   Doel van de maatregel Bevordering van de uitvoering van het VN-actieprogramma door derde staten. Steun voor de ontwikkeling van het systeem ter ondersteuning van de uitvoering van het actieprogramma als doeltreffend instrument om de internationale inspanningen ter uitvoering van het VN-actieprogramma te coördineren, onder meer door de ontwikkeling en de ondersteuning van de informele „groep van geïnteresseerde staten inzake praktische ontwapeningsmaatregelen”. 2.1.2.   Beschrijving van de maatregel Organisatie door het VN-ODA, voor zover van toepassing met de steun van de regionale ontwapeningscentra van de VN, van maximaal acht tweedaagse regionale bijeenkomsten gewijd aan de bevordering van de regionale uitvoering van het actieprogramma. Doel van deze bijeenkomsten is, de betrokken derde landen beter bekend te maken met de regionale aspecten van het VN-actieprogramma en met de aanbevelingen van de derde en de vierde tweejaarlijkse bijeenkomst van de staten ter voorbereiding van de toetsingsconferentie van 2012. Tijdens studiebijeenkomsten zullen de begunstigde landen onder meer een inventaris opmaken van de bestaande regionale uitvoeringsplannen voor de periode 2010-2012 en worden aangemoedigd om regionale uitvoeringsplannen voor de periode 2013-2014 op te stellen die meetbare, haalbare en aan termijnen gekoppelde doelstellingen bevatten. Ontwikkeling en uitbreiding van het systeem ter ondersteuning van de uitvoering van het actieprogramma als doeltreffend instrument om de internationale inspanningen ter uitvoering van het VN-actieprogramma te coördineren, onder meer door een op webtechnologie gebaseerd instrument waarmee de behoeften en de middelen inzake SALW op elkaar kunnen worden afgestemd, te integreren in het platform van het systeem ter ondersteuning van de uitvoering van het actieprogramma, door regionale en thematische afdelingen in het ondersteuningssysteem op te zetten en door een meertalige versie van dat platform te ontwikkelen. De ondersteuning van de informele groep van geïnteresseerde staten als forum ter bevordering van coördinatie, informatie-uitwisseling en het delen van kennis tussen donoren en het VN-bestel en andere belanghebbende partijen van het actieprogramma over hun werkzaamheden op het gebied van handvuurwapens, alsmede over ingediende projectvoorstellen en beleidsvorming (zie bv. Resolutie A/RES/63/62 van de Algemene Vergadering over praktische ontwapeningsmaatregelen), houdt ook in dat steun worden verleend voor de organisatie en het verloop van regelmatige (twee tot drie keer per jaar) bijeenkomsten van deze groep. 2.1.3.   Resultaten van de maatregel Betere regionale uitvoering van het VN-actieprogramma, effectieve voorbereiding van de begunstigde landen op de toetsingsconferentie in 2012, en basis voor de opstelling van realistische, haalbare, meetbare en aan termijnen gekoppelde regionale uitvoeringsplannen voor de periode 2012-2014. Betere, meertalige, gebruikersvriendelijke en betrouwbare informatie over behoeften ter zake van de uitvoering van het actieprogramma, waarbij het systeem ter ondersteuning van de uitvoering het eerste instrument wordt om de uitvoering van het internationale instrument te vergemakkelijken; gerationaliseerd beheer van internationale steun, door een grotere coördinerende rol voor de groep van geïnteresseerde staten. 2.1.4.   Plaats van de seminars Het VN-ODA zal een lijst met mogelijke plaatsen voor de regionale seminars voorleggen, die vervolgens door de HV zal worden goedgekeurd in overleg met de bevoegde instanties van de Raad. Tot de criteria voor het kiezen van de plaatsen voor de seminars behoren de bereidheid en de toezegging van een in aanmerking komende staat in een bepaalde regio om een seminar te organiseren, de mate waarin staten in de regio zich engageren voor de uitvoering van het VN-actieprogramma en, in voorkomend geval, de inzet van een relevante regionale of subregionale organisatie. 2.1.5.   Begunstigden van de maatregel Staten die hulp behoeven bij de uitvoering van het VN-actieprogramma. Bij de selectie van specifieke begunstigden voor de deelname aan regionale studiebijeenkomsten zal rekening worden gehouden met de verbintenissen en de uitvoeringsinspanningen van de mogelijke begunstigden op het gebied van SALW. Het VN-ODA zal een lijst van geselecteerde begunstigden voorleggen, die vervolgens door de HV zal worden goedgekeurd in overleg met de bevoegde instanties van de Raad. 2.2.   Ondersteuning van de uitvoering van het internationale traceringsinstrument (ITI) 2.2.1.   Doel van de maatregel Steun voor de uitvoering van het ITI, door de vaardigheden van bevoegde overheidsfunctionarissen in West-Afrika wat betreft het identificeren, markeren, traceren en registreren van SALW te vergroten en door daarvoor apparatuur ter beschikking te stellen. 2.2.2.   Beschrijving van de maatregel Organisatie van regionale opleiding-van-opleiders met betrekking tot essentiële aspecten van het ITI voor geselecteerde West-Afrikaanse functionarissen. Organisatie van markeringsfaciliteiten en markeringsexpertise in landen van die regio die niet over een dergelijke uitrusting beschikken, onder andere door de aanschaf van markeringsmachines, organisatie van registratievoorzieningen en opleiding van rechtshandhavingsfunctionarissen op het gebied van markering en tracering. Door overleg met de HV en met bevoegde Raadsinstanties, en coördinatie met het West-Afrikaanse kust-initiatief en het Ontwikkelingsprogramma van de Verenigde Naties worden doublures met andere programma’s van de Unie in West-Afrika voorkomen. 2.2.3.   Resultaten van de maatregel Er gaat minder veiligheidsdreiging uit van de hoeveelheid illegale SALW, door scherpere controle op de hoeveelheid en het soort SALW, grotere nationale transversale expertise om de proliferatie van SALW en „ambachtelijke wapens” tegen te gaan, en betere samenwerking in de veiligheidssector tussen de staten van het ITI. 2.2.4.   Begunstigden van de maatregel Rechtshandhavingsinstanties van de 15 leden van de Economische Gemeenschap van West-Afrikaanse Staten (Ecowas); Ecowas en het ECOSAP-programma inzake handvuurwapens van de Ecowas; civiele samenleving en lokale gemeenschappen. 2.3.   Ondersteuning van de uitwerking en uitvoering van technische richtsnoeren van de VN inzake munitievoorraadbeheer 2.3.1.   Doel van de maatregel Ondersteuning van de uitwerking en uitvoering van technische richtsnoeren van de VN inzake munitievoorraadbeheer. 2.3.2.   Beschrijving van de maatregel Voltooiing van de uitwerking van technische richtsnoeren van de VN inzake munitievoorraadbeheer. Dit omvat: organisatie van een vergadering van het panel voor technische evaluatie, met het oog op het opstellen van richtsnoeren; verwerking en opneming van de resultaten van deze vergadering in de definitieve versie van de richtsnoeren alsmede vertaling en publicatie van de richtsnoeren. Steun voor het operationele gebruik en de uitvoering van de richtsnoeren, door regionale programma’s inzake opleiding-van-opleiders voor rechtshandhavingsfunctionarissen uit het Gebied van de Grote Meren in Afrika, alsook in Latijns-Amerika en het Caribisch gebied, onder meer via de regionale ontwapeningscentra van het VN-ODA. Deze bijscholingsprogramma’s bevatten thema’s zoals de grondbeginselen van voorraadbeheer; risicobeheer; munitieboekhouding; vervoer; en beveiliging en vernietiging. De opleidingsprogramma’s in Latijns-Amerika en het Caribisch gebied bouwen voort en vormen een aanvulling op de opleiding die in het verleden met steun van de Unie in deze regio’s is verstrekt. Op basis van de resultaten van deze bijscholingsprogramma’s zal worden nagegaan welke staten dringend steun behoeven voor het controleren en opslaan van munitievoorraden, en zal deze staten (direct of via regionale organisaties): — de nodige technische steun worden verleend voor het uitwerken van een beleidskader en een wettelijk raamwerk voor de uitvoering van de richtsnoeren, met inbegrip van praktische begeleiding; — steun en bijstand worden verleend voor de totstandbrenging van passende infrastructuur voor voorraadbeheer, in de vorm van adviezen over de praktische toepassing van de technische richtsnoeren op faciliteiten die voor de opslag van munitie worden gebruikt. 2.3.3.   Resultaten van de maatregel Opstelling van volledig uitgewerkte technische richtsnoeren die klaar zijn om te worden uitgevoerd. Verminderde dreiging voor de nationale en regionale veiligheid door een beter voorraadbeheer op nationaal niveau in twee belangrijke regio’s. 2.3.4.   Begunstigden van de maatregel Regeringen en internationale en regionale organisaties; civiele samenleving en groepen en personen die de nadelige gevolgen ondervinden van de ongecontroleerde proliferatie van SALW. Bij de selectie van de staten die specifieke bijstand en opleiding genieten, zal rekening worden gehouden met de specifieke behoeften en de verbintenissen die de mogelijke begunstigden op het gebied van munitievoorraadbeheer zijn aangegaan. Het VN-ODA zal een lijst van geselecteerde begunstigden voorleggen, die vervolgens door de HV zal worden goedgekeurd in overleg met de bevoegde instanties van de Raad. 3. Duur De totale duur van de maatregelen wordt op 24 maanden geraamd. 4. Uitvoeringsorgaan De technische uitvoering van dit besluit wordt toevertrouwd aan het VN-ODA, dat zijn taak uitvoert onder verantwoordelijkheid van de HV. 5. Rapportage Het VN-ODA stelt geregeld verslagen op, alsook verslagen na de voltooiing van elk van de eschreven activiteiten. De verslagen moeten uiterlijk zes weken na afloop van de betrokken activiteiten aan de HV worden voorgelegd. 6. Totale geraamde kosten van de maatregelen en financiële bijdrage van de EU De totale kosten van de maatregelen worden geraamd op 2 150 000 EUR.",
  "source": "EUR LEX"
}