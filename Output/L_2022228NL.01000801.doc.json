{
  "url": "http://www.w3.org/1999/xhtml\"><!--",
  "content": "L_2022228NL.01000801.xml 2.9.2022 NL Publicatieblad van de Europese Unie L 228/8 GEDELEGEERDE VERORDENING (EU) 2022/1450 VAN DE COMMISSIE van 27 juni 2022 tot aanvulling van Verordening (EU) 2018/848 van het Europees Parlement en de Raad wat betreft het gebruik van niet-biologische eiwithoudende diervoeders voor de productie van biologisch vee als gevolg van de Russische invasie van Oekraïne (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/848 van het Europees Parlement en de Raad van 30 mei 2018 inzake de biologische productie en de etikettering van biologische producten en tot intrekking van Verordening (EG) nr. 834/2007 van de Raad ( 1 ) , en met name artikel 22, lid 1, punten b) en c), Overwegende hetgeen volgt: (1) De Russische invasie van Oekraïne op 24 februari 2022 heeft ernstige gevolgen voor de levering van biologische eiwithoudende diervoeders aan verschillende lidstaten, aangezien Oekraïne een van de belangrijkste leveranciers van dergelijk voeder voor biologische varkens en biologisch pluimvee in die lidstaten was. (2) De niet-beschikbaarheid van biologische eiwithoudende diervoeders in die lidstaten vormt een bedreiging voor de continuïteit van de biologische productie van oudere biologische varkens en pluimvee die niet onder de afwijkingen vallen van deel II, punten 1.9.3.1, c), en 1.9.4.2, c), van bijlage II bij Verordening (EU) 2018/848, op grond waarvan tot 5 % niet-biologische eiwithoudende diervoeders aan jonge dieren mogen worden gevoederd. (3) Daarom moet het de lidstaten die deze situatie overeenkomstig artikel 1, lid 1, van Gedelegeerde Verordening (EU) 2020/2146 ( 2 ) als rampzalige omstandigheden hebben erkend, worden toegestaan tijdelijk af te wijken van deel II, punt 1.4.1, b), van bijlage II bij Verordening (EU) 2018/848, op grond waarvan biologische dieren moeten worden gevoederd met biologisch of omschakelingsvoeder, door de in deel II, punten 1.9.3.1, c), en 1.9.4.2, c), van bijlage II bij Verordening (EU) 2018/848 vastgestelde afwijkingen uit te breiden tot oudere categorieën varkens en pluimvee. (4) Met het oog op transparantie en voor controledoeleinden moet informatie over de verleende afwijkingen op geharmoniseerde wijze via een computersysteem tussen de lidstaten en de Commissie worden gedeeld. (5) Er moet worden gewaarborgd dat exploitanten aan wie dergelijke afwijkingen zijn verleend, voldoen aan de voorwaarden van de verleende afwijkingen. (6) Voor controledoeleinden moeten exploitanten bewijsstukken bewaren waaruit blijkt dat hun die afwijkingen zijn verleend en dat zij voldoen aan de daaraan verbonden voorwaarden. (7) Deze verordening moet met terugwerkende kracht van toepassing zijn met ingang van 24 februari 2022, de datum van de militaire agressie van Rusland tegen Oekraïne, HEEFT DE VOLGENDE VERORDENING VASTGESTELD: Artikel 1 1.   In de lidstaten die de niet-beschikbaarheid van biologische eiwithoudende diervoeders na de Russische invasie van Oekraïne op 24 februari 2022 als rampzalige omstandigheden hebben erkend overeenkomstig artikel 1, lid 1, van Gedelegeerde Verordening (EU) 2020/2146, kunnen de bevoegde autoriteiten de in deel II, punten 1.9.3.1, c), en 1.9.4.2, c), van bijlage II bij Verordening (EU) 2018/848 vastgestelde afwijkingen uitbreiden tot categorieën varkens en pluimvee die ouder zijn dan de in die punten bedoelde categorieën, mits die afwijkingen van toepassing zijn: a) voor een beperkte periode en niet langer dan nodig, en in geen geval langer dan twaalf maanden; b) op alle getroffen exploitanten die biologische varkens of biologisch pluimvee produceren. 2.   De toepassing van de in lid 1 bedoelde afwijkingen laten de geldigheid van de in artikel 35 van Verordening (EU) 2018/848 bedoelde certificaten onverlet gedurende de periode waarin de afwijkingen van toepassing zijn, mits de betrokken exploitanten voldoen aan de voorwaarden waaronder de afwijkingen zijn verleend. Artikel 2 1.   De lidstaten stellen de Commissie en de andere lidstaten onverwijld in kennis van de door hun bevoegde autoriteiten uit hoofde van artikel 1, lid 1, verleende afwijkingen via een door de Commissie ter beschikking gesteld computersysteem dat de uitwisseling van elektronische documenten en informatie mogelijk maakt. 2.   Exploitanten op wie de verleende afwijkingen van toepassing zijn, bewaren bewijsstukken met betrekking tot die afwijkingen en met betrekking tot het gebruik van die afwijkingen gedurende de periode waarin ze van toepassing zijn. 3.   De bevoegde autoriteiten of, in voorkomend geval, de controleautoriteiten of controleorganen van de lidstaten verifiëren of de exploitanten de voorwaarden van de verleende afwijkingen naleven. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 24 februari 2022. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 juni 2022. Voor de Commissie De voorzitter Ursula VON DER LEYEN ( 1 ) PB L 150 van 14.6.2018, blz. 1 . ( 2 ) Gedelegeerde Verordening (EU) 2020/2146 van de Commissie van 24 september 2020 tot aanvulling van Verordening (EU) 2018/848 van het Europees Parlement en de Raad wat betreft uitzonderlijke productievoorschriften in de biologische productie ( PB L 428 van 18.12.2020, blz. 5 ).",
  "source": "EUR LEX"
}