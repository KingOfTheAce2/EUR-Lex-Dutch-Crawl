{
  "url": "http://www.w3.org/1999/xhtml\">",
  "content": "L_2009339NL.01005401.xml 22.12.2009 NL Publicatieblad van de Europese Unie L 339/54 BESLUIT VAN DE COMMISSIE van 18 december 2009 betreffende de verlenging van de beschikbaarheidsperiode van de macrofinanciële bijstand van de Europese Unie aan Libanon (2009/997/EU) DE EUROPESE COMMISSIE, Gelet op het Verdrag betreffende de werking van de Europese Unie, Gelet op Besluit 2007/860/EG van de Raad van 10 december 2007 tot toekenning van communautaire macrofinanciële bijstand aan Libanon ( 1 ) , en met name op artikel 1, lid 3, Overwegende hetgeen volgt: (1) Het volledige bedrag van de macrofinanciële bijstand van de Europese Unie aan Libanon is niet binnen de in Besluit 2007/860/EG van de Raad vastgestelde periode van twee jaar kunnen worden uitgekeerd wegens vertragingen met de tenuitvoerlegging van hervormingsmaatregelen, met name die welke in het memorandum van overeenstemming zijn aangewezen als criteria om de bijstand geheel ten uitvoer te leggen. (2) De vooruitzichten zijn dat de Libanese autoriteiten met de aanstelling van een nieuwe regering van nationale eenheid in een positie zullen verkeren om de hervormingscriteria waaraan de tenuitvoerlegging van de macrofinanciële bijstand onderworpen is overeenkomstig het memorandum van overeenstemming ten uitvoer te leggen. (3) De Libanese autoriteiten hebben op bevredigende wijze het met het Internationaal Monetair Fonds in het kader van de postconflictuele noodbijstand (Emergency Post-Conflict Assistance — EPCA) overeengekomen programma voor economische hervorming ten uitvoer gelegd. (4) De beschikbaarheid van de macrofinanciële bijstand van de Europese Unie aan Libanon verstrijkt op grond van Besluit 2007/860/EG op 21 december 2009. (5) Een verlenging van de beschikbaarheidsperiode met één jaar kan bijgevolg worden goedgekeurd. (6) Het Economisch en Financieel Comité is overeenkomstig de voorschriften over deze verlenging geraadpleegd, HEEFT HET VOLGENDE BESLUIT VASTGESTELD: Artikel 1 De beschikbaarheidsperiode van de macrofinanciële bijstand van de Europese Unie aan Libanon wordt met één extra jaar verlengd tot 21 december 2010. Artikel 2 Dit besluit wordt van kracht op de dag van zijn bekendmaking in het Publicatieblad van de Europese Unie . Gedaan te Brussel, 18 december 2009. Voor de Commissie De voorzitter José Manuel BARROSO ( 1 ) PB L 337 van 21.12.2007, blz. 111 .",
  "source": "EUR LEX"
}