{
  "url": "http://www.w3.org/1999/xhtml\">",
  "content": "L_2018123NL.01008501.xml 18.5.2018 NL Publicatieblad van de Europese Unie L 123/85 UITVOERINGSVERORDENING (EU) 2018/732 VAN DE COMMISSIE van 17 mei 2018 betreffende een gemeenschappelijke methode voor het vergelijken van de eenheidsprijzen van alternatieve brandstoffen overeenkomstig Richtlijn 2014/94/EU van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2014/94/EU van het Europees Parlement en de Raad van 22 oktober 2014 betreffende de uitrol van infrastructuur voor alternatieve brandstoffen ( 1 ) , en met name artikel 7, lid 3, Overwegende hetgeen volgt: (1) Om overeenkomstig artikel 7, lid 3, van Richtlijn 2014/94/EU, de meest geschikte methode te bepalen, heeft de Commissie het Duitse Energieagentschap (Dena) op basis van een aanbesteding de opdracht gegeven een studie uit te voeren over mogelijke opties voor een gemeenschappelijke methode om de eenheidsprijzen van alternatieve brandstoffen te vergelijken ( 2 ) . (2) In die studie werden vier grote opties bekeken. De Commissie heeft alle onderzochte opties in overweging genomen. Daaruit is de optie waarbij de brandstofprijzen worden uitgedrukt in bedragen in de toepasselijke munteenheid per 100 km, rekening houdend met de prijs van de brandstof per eenheid als bedoeld in Richtlijn 98/6/EG van het Europees Parlement en de Raad ( 3 ) en met het in het certificaat van overeenstemming opgegeven brandstofverbruik van de voertuigen, als de meest complete naar voren gekomen en bovendien is die optie gebaseerd op meetbare gegevens. Die optie houdt niet alleen rekening met de energie-inhoud van de brandstof, maar ook met andere factoren die relevant zijn voor de brandstofprijs per afgelegde kilometer, met name de energie-efficiëntie van de respectieve technologieën voor het gebruik van de verschillende brandstoffen in voertuigen. (3) Uit na een aanbesteding door de Internationale Automobielfederatie uitgevoerd onderzoek over het vergelijken van brandstofprijzen ( 4 ) is gebleken dat consumenten de voorkeur geven aan een methode waarbij de brandstofprijzen worden weergegeven in prijzen per 100 km, uitgedrukt in de toepasselijke munteenheid. (4) De gekozen methode moet gebruikers, ook met oog op toekomstige aankoopbeslissingen, in staat stellen een eenvoudige vergelijking van de prijzen te maken op basis van alle meest relevante factoren. Dit blijkt de beste methode om het consumentenbewustzijn te verhogen en de brandstofprijzen transparanter te maken. Die methode beantwoordt tevens het best aan de algemene doelstellingen van Richtlijn 2014/94/EU, waarbij evenzeer rekening wordt gehouden met de Europese strategie voor emissiearme mobiliteit ( 5 ) die in het kader van de energie-Unie is aangenomen en met name met het streven naar een diversifiëring van de energiebronnen in de vervoerssector en naar een vermindering van de uitstoot van CO 2 en andere vervuilende stoffen. (5) De brandstofprijzen moeten worden berekend aan de hand van de in het certificaat van overeenstemming van de voertuigen opgegeven brandstofverbruikswaarde. Voor nieuwe types voertuigen is die waarde sinds september 2017 gebaseerd op de Worldwide harmonised Light vehicles Test Procedure (WLTP — wereldwijd geharmoniseerde testprocedure voor lichte voertuigen) ( 6 ) ; vanaf september 2018 is dat het geval voor alle nieuwe voertuigen. Die testprocedure vervangt de op dit moment gebruikte New European Drive Cycle (NEDC — nieuwe Europese rijcyclus). De WLTP voorziet in striktere testomstandigheden en levert meer realistische verbruikscijfers op, hetgeen de consument ten goede komt. De verwijzing naar die waarden is in overeenstemming met de informatie voor de consument uit hoofde van Richtlijn 1999/94/EG van het Europees Parlement en de Raad ( 7 ) betreffende de beschikbaarheid van consumenteninformatie over het brandstofverbruik en de CO 2 -uitstoot bij het op de markt brengen van nieuwe personenauto's, ook in het licht van Aanbeveling (EU) 2017/948 ( 8 ) van de Commissie. (6) Aangezien in een certificaat van overeenstemming van een voertuig geen brandstofverbruikswaarden voor biobrandstofmengsels met benzine of diesel ( 9 ) worden vermeld, mogen de lidstaten die waarden bepalen op basis van hun eigen gegevens. (7) Om ervoor te zorgen dat de methode te allen tijde toepasbaar is, moet de gemiddelde prijs van de betrokken brandstof per meeteenheid tijdens maximaal het laatste kalenderkwartaal voorafgaand aan het tijdstip van de berekening als brandstofprijs worden gehanteerd. (8) Gezien de beperkingen die inherent zijn aan de weergave van vergelijkingen in tankstations, moet worden gespecificeerd dat voor de toepassing van die methode moet worden gewerkt met voorbeelden van personenwagens die minstens een vergelijkbaar gewicht en vermogen hebben maar die op verschillende brandstoffen rijden. (9) Om de vergelijking op basis van de in deze verordening vastgestelde methode nog te vergemakkelijken, moeten de lidstaten gebruik kunnen maken van de mogelijkheden die de digitalisering biedt, zoals onlinetools. Dergelijke tools zouden individuele informatie moeten kunnen bieden voor alle of de meeste voertuigmodellen op de markt en zouden ook de mogelijkheid bieden extra informatie toe te voegen. (10) Het meerjarig werkprogramma van de Commissie voor financiële bijstand op het gebied van de Connecting Europe Facility (CEF) — sector Vervoer voor de periode 2014-2020 ( 10 ) bevat een actie om de lidstaten bij te staan bij de tenuitvoerlegging van Richtlijn 2014/94/EU. Overeenkomstig dat werkprogramma is het de bedoeling bij te dragen tot een consequente tenuitvoerlegging van artikel 7, lid 3, van de richtlijn in alle lidstaten en de lidstaten te helpen om consumenteninformatie via digitale instrumenten beschikbaar te stellen. (11) De in deze verordening vervatte maatregelen zijn in overeenstemming met het advies van het bij artikel 9, lid 1, van Richtlijn 2014/94/EU opgerichte comité, HEEFT DE VOLGENDE VERORDENING VASTGESTELD: Artikel 1 De gemeenschappelijke methode voor het vergelijken van de eenheidsprijzen van alternatieve brandstoffen als bedoeld in artikel 7, lid 3, van Richtlijn 2014/94/EU, op basis van prijzen in de toepasselijke munteenheid per 100 km, is uiteengezet in de bijlage. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij wordt van toepassing 24 maanden na de datum van inwerkingtreding. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 mei 2018. Voor de Commissie De voorzitter Jean-Claude JUNCKER ( 1 ) PB L 307 van 28.10.2014, blz. 1 . ( 2 ) https://ec.europa.eu/transport/sites/transport/files/2017-01-fuel-price-comparison.pdf ( 3 ) Richtlijn 98/6/EG van het Europees Parlement en de Raad van 16 februari 1998 betreffende de bescherming van de consument inzake de prijsaanduiding van aan de consument aangeboden producten ( PB L 80 van 18.3.1998, blz. 27 ). ( 4 ) https://publications.europa.eu/en/publication-detail/-/publication/4e8d1774-fa70-11e7-b8f5-01aa75ed71a1 ( 5 ) COM(2016) 501 final. ( 6 ) Verordening (EU) 2017/1151 van de Commissie van 1 juni 2017 tot aanvulling van Verordening (EG) nr. 715/2007 van het Europees Parlement en de Raad betreffende de typegoedkeuring van motorvoertuigen met betrekking tot emissies van lichte personen- en bedrijfsvoertuigen (Euro 5 en Euro 6) en de toegang tot reparatie- en onderhoudsinformatie, tot wijziging van Richtlijn 2007/46/EG van het Europees Parlement en de Raad, Verordening (EG) nr. 692/2008 van de Commissie en Verordening (EU) nr. 1230/2012 van de Commissie en tot intrekking van Verordening (EG) nr. 692/2008 van de Commissie ( PB L 175 van 7.7.2017, blz. 1 ). ( 7 ) Richtlijn 1999/94/EG van het Europees Parlement en de Raad van 13 december 1999 betreffende de beschikbaarheid van consumentinformatie over het brandstofverbruik en de CO 2 -uitstoot bij het op de markt brengen van nieuwe personenauto's ( PB L 12 van 18.1.2000, blz. 16 ). ( 8 ) Aanbeveling (EU) 2017/948 van de Commissie van 31 mei 2017 betreffende het gebruik van de brandstofverbruiks- en CO 2 -emissiewaarden op basis waarvan typegoedkeuring is verleend en die volgens de wereldwijd geharmoniseerde testprocedure voor lichte voertuigen zijn gemeten, bij het beschikbaar maken van informatie voor de consument overeenkomstig Richtlijn 1999/94/EG van het Europees Parlement en de Raad ( PB L 142 van 2.6.2017, blz. 100 ). ( 9 ) Richtlijn 2009/30/EG van het Europees Parlement en de Raad van 23 april 2009 tot wijziging van Richtlijn 98/70/EG met betrekking tot de specificatie van benzine, dieselbrandstof en gasolie en tot invoering van een mechanisme om de emissies van broeikasgassen te monitoren en te verminderen, tot wijziging van Richtlijn 1999/32/EG van de Raad met betrekking tot de specificatie van door binnenschepen gebruikte brandstoffen en tot intrekking van Richtlijn 93/12/EEG ( PB L 140 van 5.6.2009, blz. 88 ). ( 10 ) Besluit C(2014) 1921 van de Commissie van 26 maart 2014 als gewijzigd. BIJLAGE 1. De in deze bijlage vastgestelde gemeenschappelijke methode geldt voor alternatieve brandstoffen als gedefinieerd in artikel 2, lid 1, van Richtlijn 2014/94/EU. 2. Met het oog op de weergave van de brandstofprijzen in tankstations, als bedoeld in de eerste alinea van artikel 7, lid 3, van Richtlijn 2014/94/EU, voorziet de methode in de basisberekening die een indicatieve prijsvergelijking mogelijk maakt, op basis van een door de lidstaten bepaalde groep auto's die minstens een vergelijkbaar gewicht en vermogen hebben maar die op verschillende brandstoffen rijden. 3. In de methode is gedefinieerd hoe de prijzen van benzine, diesel en alternatieve brandstoffen met het oog op die vergelijking moeten worden weergegeven als bedragen in de toepasselijke munteenheid per 100 km. De berekening gebeurt aan de hand van de volgende factoren: a) het brandstofverbruik van het respectieve voertuig per 100 km als opgegeven in het certificaat van overeenstemming van voertuigen als bedoeld in artikel 18 van Richtlijn 2007/46/EG van het Europees Parlement en de Raad ( 1 ) ; b) indien van toepassing, de door de lidstaten bepaalde brandstofverbruikswaarden per 100 km voor biobrandstofmengsels met benzine of diesel ( 2 ) ; c) de marktprijzen per eenheid van de respectieve brandstoffen, uitgedrukt in de toepasselijke munteenheden van de betrokken lidstaat, overeenkomstig Richtlijn 98/6/EG (hierna: meeteenheden). 4. De prijs, uitgedrukt als het bedrag in de toepasselijke munteenheid per 100 km, wordt als volgt berekend: De brandstofprijs in de toepasselijke munteenheid per meeteenheid × het brandstofverbruik per 100 km. 5. De gehanteerde eenheidsprijs van de brandstof is de gemiddelde prijs gedurende maximaal het laatste kalenderkwartaal voorafgaand aan het tijdstip van de berekening. ( 1 ) Richtlijn 2007/46/EG van het Europees Parlement en de Raad van 5 september 2007 tot vaststelling van een kader voor de goedkeuring van motorvoertuigen en aanhangwagens daarvan en van systemen, onderdelen en technische eenheden die voor dergelijke voertuigen zijn bestemd ( PB L 263 van 9.10.2007, blz. 1 ). ( 2 ) Richtlijn 2009/30/EG van het Europees Parlement en de Raad van 23 april 2009 tot wijziging van Richtlijn 98/70/EG met betrekking tot de specificatie van benzine, dieselbrandstof en gasolie en tot invoering van een mechanisme om de emissies van broeikasgassen te monitoren en te verminderen, tot wijziging van Richtlijn 1999/32/EG van de Raad met betrekking tot de specificatie van door binnenschepen gebruikte brandstoffen en tot intrekking van Richtlijn 93/12/EEG ( PB L 140 van 5.6.2009, blz. 88 ).",
  "source": "EUR LEX"
}