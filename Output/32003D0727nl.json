{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0727:NL:HTML\">",
  "content": "EUR-Lex - 32003D0727 - NL Avis juridique important | 32003D0727 2003/727/EG: Beschikking van de Commissie van 30 september 2003 betreffende de geldigheid van een bindende tariefinlichting (kennisgeving geschied onder nummer C(2003) 3544) Publicatieblad Nr. L 262 van 14/10/2003 blz. 0029 - 0033 Beschikking van de Commissie van 30 september 2003 betreffende de geldigheid van een bindende tariefinlichting (kennisgeving geschied onder nummer C(2003) 3544) (Slechts de tekst in de Engelse taal is authentiek) (2003/727/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek(1), laatstelijk gewijzigd bij Verordening (EG) nr. 2700/2000 van het Europees Parlement en de Raad(2), en met name op artikel 12, lid 5, onder iii), en artikel 248, Gelet op Verordening (EEG) nr. 2454/93 van de Commissie van 2 juli 1993 houdende enkele bepalingen ter uitvoering van Verordening (EEG) nr. 2913/92 van de Raad tot vaststelling van het communautair douanewetboek(3), laatstelijk gewijzigd bij Verordening (EG) nr. 1335/2003(4), en met name op artikel 9, lid 1, tweede streepje, Overwegende hetgeen volgt: (1) De in de bijlage vermelde bindende tariefinlichtingen zijn strijdig met andere bindende tariefinlichtingen; de daarin vermelde tariefonderverdeling is niet verenigbaar met de algemene regels voor de interpretatie van de gecombineerde nomenclatuur die zijn opgenomen in het eerste deel, titel I, punt A, van bijlage I bij Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief(5), laatstelijk gewijzigd bij Verordening (EG) nr. 2176/2002 van de Commissie(6). (2) De in de bijlage opgenomen bindende tariefinlichtingen hebben betrekking op kledingstukken die zijn bedoeld om het onderlichaam te bedekken, waarbij elk been afzonderlijk wordt omhuld. De kledingstukken stemmen niet overeen met de definitie voor pyjama's in de toelichtingen op de gecombineerde nomenclatuur, onderverdelingen 6107 21 00 tot en met 6107 29 00, 6108 31 10 tot en met 6108 39 00, 6207 21 00 tot en met 6207 29 00 en 6208 21 00 tot en met 6208 29 00, volgens welke pyjama's uit twee kledingstukken moeten bestaan. Voorts kunnen zij niet worden beschouwd als \"dergelijke artikelen\" als bedoeld bij de posten 6107, 6108, 6207 en 6208, daar zij uitsluitend het onderlichaam bedekken. De desbetreffende kledingstukken worden daarom als \"broeken\" aangemerkt en moeten met toepassing van de algemene regels 1 en 6 voor de interpretatie van de gecombineerde nomenclatuur worden ingedeeld onder de GN-posten 6103, 6104, 6203 of 6204. (3) De genoemde bindende tariefinlichtingen moeten daarom hun geldigheid verliezen. De douaneautoriteiten die deze inlichtingen hebben verstrekt moeten deze zo spoedig mogelijk intrekken en de Commissie hiervan in kennis stellen. (4) Volgens artikel 12, lid 6, van Verordening (EEG) nr. 2913/92 mag de rechthebbende de niet meer geldige bindende tariefinlichting gedurende een bepaalde periode nog gebruiken. In artikel 14, lid 1, van Verordening (EEG) nr. 2454/93 zijn de voorwaarden opgenomen waaraan moet worden voldaan. (5) De in deze beschikking vervatte maatregelen zijn in overeenstemming met het advies van het Comité douanewetboek, HEEFT DE VOLGENDE BESCHIKKING GEGEVEN: Artikel 1 1. De in kolom 1 van de tabel in de bijlage genoemde bindende tariefinlichtingen, die door de in kolom 2 vermelde douaneautoriteiten zijn verstrekt voor de in kolom 3 vermelde tariefonderverdeling verliezen hun geldigheid. 2. De in kolom 2 vermelde douaneautoriteiten trekken de in kolom 1 vermelde bindende tariefinlichtingen zo spoedig mogelijk in en in ieder geval binnen tien dagen na kennisgeving van deze beschikking. 3. De douaneautoriteit die de bindende tariefinlichtingen intrekt deelt dit aan de Commissie mede. Artikel 2 Op grond van artikel 12, lid 6, van Verordening (EEG) nr. 2913/92 kan de in de bijlage opgenomen bindende tariefinlichting gedurende een bepaalde periode nog worden gebruikt, mits voldaan wordt aan de voorwaarden van artikel 14, lid 1, van Verordening (EEG) nr. 2454/93. Artikel 3 Deze beschikking is gericht tot het Verenigd Koninkrijk van Groot-Brittannië en Noord-Ierland. Gedaan te Brussel, 30 september 2003. Voor de Commissie Frederik Bolkestein Lid van de Commissie (1) PB L 302 van 19.10.1992, blz. 1. (2) PB L 311 van 12.12.2000, blz. 17. (3) PB L 253 van 11.10.1993, blz. 1. (4) PB L 187 van 26.7.2003, blz. 16. (5) PB L 256 van 7.9.1987, blz. 1. (6) PB L 331 van 7.12.2002, blz. 3. BIJLAGE >RUIMTE VOOR DE TABEL>",
  "source": "EUR LEX"
}