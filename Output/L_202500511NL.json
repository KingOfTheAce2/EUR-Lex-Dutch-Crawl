{
  "url": "http://www.w3.org/1999/xhtml\"><!--",
  "content": "L_202500511NL.000101.fmx.xml Publicatieblad van de Europese Unie NL L-serie 2025/511 21.3.2025 UITVOERINGSVERORDENING (EU) 2025/511 VAN DE COMMISSIE van 20 maart 2025 tot onderwerping van de invoer van kaarsen en dergelijke artikelen van oorsprong uit de Volksrepubliek China aan registratie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (“de basisverordening”), en met name artikel 14, lid 5, Na kennisgeving aan de lidstaten, Overwegende hetgeen volgt: (1) Op 19 december 2024 heeft de Europese Commissie (“de Commissie”) met een bericht in het Publicatieblad van de Europese Unie ( 2 ) de inleiding van een antidumpingprocedure betreffende de invoer in de Unie van kaarsen en dergelijke artikelen van oorsprong uit de Volksrepubliek China aangekondigd. (2) Deze inleiding volgde op een klacht die op 4 november 2024 werd ingediend door producenten in de Unie van kaarsen en dergelijke artikelen die meer dan 25 % van de totale productie van kaarsen en dergelijke artikelen in de Unie vertegenwoordigen in de zin van artikel 5, lid 4, van de basisverordening. 1. PRODUCTEN WAARVAN DE INVOER AAN REGISTRATIE WORDT ONDERWORPEN (3) Het aan registratie onderworpen product (“het betrokken product”) betreft kaarsen en dergelijke artikelen, die momenteel zijn ingedeeld onder GN-code 3406 00 00. 2. REGISTRATIE (4) Overeenkomstig artikel 14, lid 5, van de basisverordening kan de invoer van het betrokken product worden geregistreerd zodat, indien het onderzoek leidt tot de instelling van antidumpingrechten, deze rechten overeenkomstig de geldende wettelijke bepalingen met terugwerkende kracht op de geregistreerde invoer kunnen worden geheven indien aan de vereiste voorwaarden is voldaan. (5) De Commissie heeft besloten de invoer van het betrokken product op eigen initiatief aan registratie te onderwerpen overeenkomstig artikel 14, lid 5, van de basisverordening. De voorwaarden voor het met terugwerkende kracht innen van de eventuele rechten zullen worden beoordeeld in de verordening tot instelling van definitieve rechten. (6) Eventuele toekomstig verschuldigde rechten zullen voortvloeien uit de bevindingen van het antidumpingonderzoek. (7) Volgens de berekeningen in de klacht waarin om de opening van een antidumpingonderzoek wordt verzocht, worden voor de periode van 1 april 2023 tot en met 31 maart 2024 de dumpingmarges voor het betrokken product tussen 48 % en 60 % en de schademarge tussen 16 % en 30 % geraamd. De mogelijk in de toekomst verschuldigde rechten zouden overeenkomstig artikel 7, lid 2, van de basisverordening normaliter worden vastgesteld op het laagste van die twee niveaus. (8) Indien de Commissie tijdens het onderzoek bewijs van verstoringen van de grondstoffenmarkt in de zin van artikel 7, lid 2 bis, van de basisverordening vaststelt, wordt het bedrag van de mogelijke toekomstige rechten overeenkomstig artikel 7, lid 2 ter, van die verordening vastgesteld op het niveau van de dumpingmarge indien wordt geconcludeerd dat een recht dat lager is dan de dumpingmarge niet toereikend zou zijn om de door de bedrijfstak van de Unie geleden schade weg te nemen. (9) In dit stadium is de Commissie echter niet in staat het bedrag van de mogelijk in de toekomst verschuldigde rechten te ramen. De in de klacht vermelde cijfers dienen dus slechts ter informatie en kunnen geen verwachtingen doen ontstaan ten aanzien van de hoogte van de rechten die op grond van het onderzoek zullen worden vastgesteld. 3. VERWERKING VAN PERSOONSGEGEVENS (10) Persoonsgegevens die in het kader van deze registratie worden verzameld, zullen worden behandeld in overeenstemming met Verordening (EU) 2018/1725 van het Europees Parlement en de Raad ( 3 ) betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, HEEFT DE VOLGENDE VERORDENING VASTGESTELD: Artikel 1 1.   Overeenkomstig artikel 14, lid 5, van Verordening (EU) 2016/1036 wordt de douaneautoriteiten opdracht gegeven passende maatregelen te nemen om de invoer in de Unie van kaarsen en dergelijke artikelen, momenteel ingedeeld onder GN-code 3406 00 00, van oorsprong uit de Volksrepubliek China, aan registratie te onderwerpen. 2.   De registratie wordt negen maanden na de datum van inwerkingtreding van deze verordening beëindigd. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 maart 2025. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 , ELI: http://data.europa.eu/eli/reg/2016/1036/oj . ( 2 ) PB C, C/2024/7459, 19.12.2024, ELI: https://data.europa.eu/eli/C/2024/7459/oj . ( 3 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 , ELI: http://data.europa.eu/eli/reg/2018/1725/oj ). ELI: http://data.europa.eu/eli/reg_impl/2025/511/oj ISSN 1977-0758 (electronic edition)",
  "source": "EUR LEX"
}