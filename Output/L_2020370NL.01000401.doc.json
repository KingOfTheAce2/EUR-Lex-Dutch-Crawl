{
  "url": "http://www.w3.org/1999/xhtml\"><!--",
  "content": "L_2020370NL.01000401.xml 6.11.2020 NL Publicatieblad van de Europese Unie L 370/4 UITVOERINGSVERORDENING (EU) 2020/1641 VAN DE COMMISSIE van 5 november 2020 betreffende de invoer van voor menselijke consumptie bestemde levende, gekoelde, ingevroren of verwerkte tweekleppige weekdieren, stekelhuidigen, manteldieren en mariene buikpotigen uit de Verenigde Staten van Amerika (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 1 ) , en met name artikel 129, lid 1, Overwegende hetgeen volgt: (1) Verordening (EU) 2017/625 stelt algemene voorschriften vast voor de uitvoering van officiële controles op de naleving van de voorschriften die zijn gericht op het voorkomen, wegnemen of tot een aanvaardbaar niveau terugbrengen van risico’s voor mens en dier, hetzij direct, hetzij via het milieu. (2) In Verordening (EU) 2017/625 zijn met name algemene voorwaarden vastgesteld voor de binnenkomst in de Unie van dieren en goederen uit derde landen of regio’s daarvan, met inbegrip van voor menselijke consumptie bestemde levensmiddelen. Bij artikel 129 van Verordening (EU) 2017/625 is aan de Commissie de bevoegdheid verleend om te erkennen dat maatregelen die in een derde land of regio daarvan worden toegepast, gelijkwaardig zijn aan de voorschriften van de in artikel 1, lid 2, van die verordening vastgestelde regels, indien de derde landen in dit verband objectief bewijs leveren. Ook is in dat artikel aan de Commissie de bevoegdheid verleend om de voorwaarden vast te stellen voor de binnenkomst in de Unie van dergelijke dieren en goederen uit die derde landen of regio’s daarvan, met name wat betreft de aard en de inhoud van de officiële certificaten of verklaringen waarvan die producten vergezeld moeten gaan. (3) Bij Besluit 98/258/EG van de Raad ( 2 ) is de Overeenkomst tussen de Europese Gemeenschap en de Verenigde Staten van Amerika inzake sanitaire maatregelen ter bescherming van de volksgezondheid en de diergezondheid bij de handel in levende dieren en dierlijke producten goedgekeurd, om bilaterale handel te bevorderen, onder andere door een mechanisme vast te stellen voor de erkenning van gelijkwaardigheid van sanitaire maatregelen. Voor menselijke consumptie bestemde levende, gekoelde, ingevroren of verwerkte tweekleppige weekdieren, stekelhuidigen, manteldieren en mariene buikpotigen vallen binnen het toepassingsgebied van deze overeenkomst (bijlage I “Betrokken producten”). (4) De Unie heeft van 17 tot en met 27 maart 2015 in de Verenigde Staten controles uitgevoerd om het systeem ter controle van de productie van voor uitvoer naar de Unie bestemde tweekleppige weekdieren en daarvan afgeleide visserijproducten te beoordelen (Uniecontroles). In het kader van die controles hebben de autoriteiten van de Verenigde Staten informatie verstrekt over de sanitaire voorschriften die van toepassing zijn op tweekleppige weekdieren, stekelhuidigen, manteldieren en mariene buikpotigen op hun grondgebied, de risicobeoordelingsprocedures en de factoren waarmee rekening is gehouden bij de risicobeoordeling en de bepaling van het passende niveau van sanitaire bescherming met betrekking tot die goederen en controles, inspectieprocedures en officiële certificeringsmechanismen. (5) Overeenkomstig bijlage III, sectie VII, punt 1, bij Verordening (EG) nr. 853/2004 van het Europees Parlement en de Raad ( 3 ) zijn stekelhuidigen, manteldieren en mariene buikpotigen onderworpen aan in die verordening voor levende, gekoelde en ingevroren tweekleppige weekdieren vastgelegde hygiënevoorschriften. Dienovereenkomstig gelden de bevindingen met betrekking tot levende tweekleppige weekdieren in het kader van de Uniecontroles ook voor stekelhuidigen, manteldieren en mariene buikpotigen. (6) Bij Uitvoeringsverordening (EU) 2019/626 van de Commissie ( 4 ) zijn de lijsten vastgesteld van derde landen of regio’s daarvan waaruit zendingen van bepaalde voor menselijke consumptie bestemde dieren en goederen waarvan de binnenkomst in de Unie voor wat betreft voedselveiligheidsoverwegingen is toegestaan overeenkomstig artikel 126, lid 2, onder a), van Verordening (EU) 2017/625, op grond waarvan moet worden voldaan aan de desbetreffende voorschriften die zijn vastgesteld in de in artikel 1, lid 2, van die verordening bedoelde regels of aan voorschriften waarvan is erkend dat zij daaraan ten minste gelijkwaardig zijn. In Uitvoeringsverordening (EU) 2019/626 is bepaald dat de binnenkomst in de Unie van zendingen voor menselijke consumptie bestemde levende gekoelde, ingevroren of verwerkte tweekleppige weekdieren, stekelhuidigen, manteldieren en mariene buikpotigen alleen wordt toegestaan als zij afkomstig zijn uit derde landen of regio’s daarvan die zijn opgenomen in de lijst in bijlage I bij die verordening. De staten Massachusetts en Washington van de Verenigde Staten van Amerika worden op die lijst vermeld. (7) Op grond van de Uniecontroles, de daaruit voortvloeiende garanties van de Verenigde Staten en Uitvoeringsverordening (EU) 2019/626 kan worden vastgesteld dat de in de staten Massachusetts en Washington van de Verenigde Staten toegepaste maatregelen ter bescherming van de volksgezondheid in verband met de productie en het in de handel brengen van voor menselijke consumptie bestemde levende, gekoelde, ingevroren of verwerkte tweekleppige weekdieren, stekelhuidigen, manteldieren en mariene buikpotigen gelijkwaardig zijn aan de voorschriften van de regels inzake voedselveiligheid als bedoeld in artikel 1, lid 2, van Verordening (EU) 2017/625. (8) Om de binnenkomst in de Unie van voor menselijke consumptie bestemde levende, gekoelde, ingevroren of verwerkte tweekleppige weekdieren, stekelhuidigen, manteldieren en mariene buikpotigen mogelijk te maken, moet een officieel modelcertificaat worden vastgesteld voor de invoer uit de Verenigde Staten van Amerika van levende, gekoelde, ingevroren of verwerkte tweekleppige weekdieren, stekelhuidigen, manteldieren en mariene buikpotigen, waarin moet worden gecertificeerd dat de maatregelen die worden toegepast op de productie en het in de handel brengen van die goederen gelijkwaardig zijn aan de voorschriften van de regels inzake voedselveiligheid als bedoeld in artikel 1, lid 2, van Verordening (EU) 2017/625. (9) In de voorwaarden voor de binnenkomst in de Unie van zendingen van bepaalde voor menselijke consumptie bestemde dieren en goederen moet worden verwezen naar de codes van de gecombineerde nomenclatuur overeenkomstig Verordening (EEG) nr. 2658/87 van de Raad ( 5 ) , waarin codes zijn vastgesteld voor levende, gekoelde, ingevroren of verwerkte tweekleppige weekdieren, stekelhuidigen, manteldieren en mariene buikpotigen voor menselijke consumptie. (10) De in deze uitvoeringsverordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Onderwerp en toepassingsgebied Bij deze verordening worden voorschriften vastgesteld voor de binnenkomst in de Unie van zendingen voor menselijke consumptie bestemde levende, gekoelde, ingevroren of verwerkte tweekleppige weekdieren, stekelhuidigen, manteldieren en mariene buikpotigen uit de staten Massachusetts en Washington van de Verenigde Staten. Artikel 2 Definities Voor de toepassing van deze verordening wordt verstaan onder: “tweekleppige weekdieren”: tweekleppige weekdieren zoals gedefinieerd in bijlage I, punt 2.1, bij Verordening (EG) nr. 853/2004. Artikel 3 Gelijkwaardigheid De in de staten Massachusetts en Washington van de Verenigde Staten toegepaste maatregelen ter bescherming van de volksgezondheid in verband met de productie en het in de handel brengen van voor menselijke consumptie bestemde levende, gekoelde, ingevroren of verwerkte tweekleppige weekdieren, stekelhuidigen, manteldieren en mariene buikpotigen waarvoor de codes van de gecombineerde nomenclatuur zijn vastgesteld in bijlage I, deel II, bij Verordening (EEG) nr. 2658/87, zijn gelijkwaardig aan de voorschriften van de regels als bedoeld in artikel 1, lid 2, onder a), van Verordening (EU) 2017/625. Artikel 4 Officieel certificaat Elke zending van voor menselijke consumptie bestemde levende, gekoelde, ingevroren of verwerkte tweekleppige weekdieren, stekelhuidigen, manteldieren en mariene buikpotigen als bedoeld in artikel 1, wordt alleen in de Unie binnengebracht als zij vergezeld gaat van een naar behoren ingevuld officieel certificaat volgens het model in de bijlage. Artikel 5 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 november 2020. Voor de Commissie De voorzitter Ursula VON DER LEYEN ( 1 ) PB L 95 van 7.4.2017, blz. 1 . ( 2 ) Besluit 98/258/EG van de Raad van 16 maart 1998 betreffende de sluiting van de Overeenkomst tussen de Europese Gemeenschap en de Verenigde Staten van Amerika inzake sanitaire maatregelen ter bescherming van de volksgezondheid en de diergezondheid bij de handel in levende dieren en dierlijke producten ( PB L 118 van 21.4.1998, blz. 1 ). ( 3 ) Verordening (EG) nr. 853/2004 van het Europees Parlement en de Raad van 29 april 2004 houdende vaststelling van specifieke hygiënevoorschriften voor levensmiddelen van dierlijke oorsprong ( PB L 139 van 30.4.2004, blz. 55 ). ( 4 ) Uitvoeringsverordening (EU) 2019/626 van de Commissie van 5 maart 2019 betreffende lijsten van derde landen of regio’s daarvan waaruit de binnenkomst in de Europese Unie van bepaalde voor menselijke consumptie bestemde dieren en goederen is toegestaan en tot wijziging van Uitvoeringsverordening (EU) 2016/759 wat deze lijsten betreft ( PB L 131 van 17.5.2019, blz. 31 ). ( 5 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE OFFICIEEL MODELCERTIFICAAT VOOR DE INVOER VAN VOOR MENSELIJKE CONSUMPTIE BESTEMDE LEVENDE, INGEVROREN, GEKOELDE OF VERWERKTE TWEEKLEPPIGE WEEKDIEREN, STEKELHUIDIGEN, MANTELDIEREN EN MARIENE BUIKPOTIGEN UIT DE VERENIGDE STATEN VAN AMERIKA Verenigde Staten (US) Veterinair certificaat voor de invoer in de EU Deel II: Certificering II. Gezondheidsinformatie II.a. Referentienummer certificaat II.b. II.1. Verklaring inzake de volksgezondheid betreffende voor menselijke consumptie bestemde levende tweekleppige weekdieren, stekelhuidigen, manteldieren en mariene buikpotigen Ondergetekende, officieel inspecteur, verklaart dat: — De hierin beschreven producten voldoen aan en zijn geproduceerd overeenkomstig de desbetreffende normen en voorschriften van het wettelijk controleprogramma voor schelpdieren in de VS. — Op het etiket van de hierin beschreven producten wordt vermeld dat zij niet bestemd zijn om te worden ondergedompeld in of in contact te komen met water in de EU. — Al het in het buitenland geproduceerde schelpdiermateriaal dat in deze producten wordt gebruikt, afkomstig is uit derde landen/inrichtingen/groeigebieden die levende tweekleppige weekdieren naar de EU mogen uitvoeren. II.2. Voorschriften inzake vervoer en etikettering Ondergetekende, officieel inspecteur, verklaart dat: II.2.2.1. de hierboven bedoelde aquacultuurdieren worden gehouden onder omstandigheden, met inbegrip van de waterkwaliteit, die geen gevolgen voor hun gezondheidsstatus hebben; II.2.2.2. de vervoerscontainer of het schip met leeftank vóór het laden schoon en ontsmet of nooit eerder gebruikt is, en II.2.2.3. de zending voorzien is van een leesbaar etiket aan de buitenkant van de container of, wanneer vervoerd in een schip met leeftank, van een vermelding in het scheepsmanifest, met de relevante informatie als bedoeld in deel I, vakken I.7 tot en met I.11, van dit certificaat. Toelichting * Partijen levende tweekleppige weekdieren, stekelhuidigen, manteldieren en mariene buikpotigen en partijen niet-levende tweekleppige weekdieren, stekelhuidigen, manteldieren en mariene buikpotigen mogen niet vergezeld gaan van hetzelfde certificaat. Voor levende en niet-levende producten moeten afzonderlijke certificaten worden afgegeven. Deel I: — Vak I.8: Regio van oorsprong: Amerikaanse staat van de oogst en code van het erkende productiegebied. — Vak I.11: Plaats van oorsprong: naam en adres van de inrichting van verzending. — Vak I.15: Registratienummer (treinwagons, containers en vrachtwagens), vluchtnummer of naam van het schip. In geval van overslag moet afzonderlijke informatie worden verstrekt. — Vak I.19: Gebruik de toepasselijke GS-codes. — Vak I.23: Containernummer/zegelnummer: alleen waar van toepassing. — Vak I.28: Aard van de goederen: vermeld of het product afkomstig is van aquacultuur of uit het wild. Soort behandeling: levend, gekoeld, diepgevroren, verwerkt. Naam van het verwerkingsbedrijf en erkenningsnummer: omvat fabrieksvaartuig, vriesschip, koelhuis, verwerkingsfabriek. De oogstlocatie geeft het productiegebied aan, dat voor alle producten moet worden geïdentificeerd. De kleur van het stempel en de handtekening moet verschillen van de kleur van de andere informatie in het certificaat. Officiële inspecteur Naam (in hoofdletters) ................................................................. Hoedanigheid en titel ................................................................... Datum .......................................................................................... Handtekening .............................................................................. Stempel",
  "source": "EUR LEX"
}