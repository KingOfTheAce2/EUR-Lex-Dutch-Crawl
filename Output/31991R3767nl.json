{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31991R3767:NL:HTML\">",
  "content": "EUR-Lex - 31991R3767 - NL Avis juridique important | 31991R3767 Verordening (EEG) nr. 3767/91 van de Raad van 19 december 1991 betreffende een spoedactie voor de levering van levensmiddelen, met name bestemd voor de bevolking van Moskou en St. Petersburg Publicatieblad Nr. L 356 van 24/12/1991 blz. 0021 - 0022 VERORDENING (EEG) Nr. 3767/91 VAN DE RAAD  van 19 december 1991  betreffende een spoedactie voor de levering van levensmiddelen, met name bestemd voor de bevolking van Moskou en St. Petersburg DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 2727/75 van de Raad van 29 oktober 1975 houdende een gemeenschappelijke ordening der markten in de sector granen (1), inzonderheid op artikel 7, lid 5, en artikel 8, Gelet op Verordening (EEG) nr. 804/68 van de Raad van 27 juni 1968 houdende een gemeenschappelijke ordening der markten in de sector melk en zuivelprodukten (2), inzonderheid op artikel 6, lid 6, en artikel 7, lid 4, Gelet op Verordening (EEG) nr. 805/68 van de Raad van 27 juni 1968 houdende een gemeenschappelijke ordening der markten in de sector rundvlees (3), inzonderheid op artikel 6, lid 5, en artikel 7, lid 2, Gelet op Verordening (EEG) nr. 1035/72 van de Raad van 18 mei 1972 houdende een gemeenschappelijke ordening der markten in de sector groenten en fruit (4), inzonderheid op artikel 35, Gezien het voorstel van de Commissie, Overwegende dat, in verband met de marktsituatie voor bepaalde landbouwprodukten, die produkten tegen bijzondere voorwaarden kunnen worden afgezet; Overwegende dat, ter uitvoering van de conclusies van de Europese Raad van 9 en 10 december 1991 betreffende het verstrekken van voedselhulp aan de bevolking van met name Moskou en St. Petersburg, moet worden voorzien in de beschikbaarstelling van  landbouwprodukten aan deze steden, om de voedselvoorziening van de bevolking te verbeteren; dat de Commissie, voor bepaalde produkten, op grond van de thans geldende voorschriften zelf de nodige maatregelen kan treffen; Overwegende dat de Commissie de uitvoeringsbepalingen van deze actie dient vast te stellen, HEEFT DE VOLGENDE VERORDENING VASTGESTELD: Artikel 1 Onder de in deze verordening vermelde voorwaarden wordt een spoedactie georganiseerd in de vorm van kosteloze levering van nader te bepalen, als gevolg van interventiemaatregelen beschikbare levensmiddelen aan de bevolking van met name Moskou  en St. Petersburg. De kosten van deze actie bedragen ten hoogste 95 miljoen ecu; dit bedrag wordt opgenomen in de algemene begroting van de Europese Gemeenschappen. Artikel 2 1. De produkten kunnen worden geleverd in ongewijzigde staat of na verwerking. 2. Deze actie kan ook betrekking hebben op levensmiddelen waarvoor een commerciÃ«le transactie heeft plaatsgehad waarbij produkten uit interventievoorraden zijn geruild tegen levensmiddelen van dezelfde groep. 3. De kosten van levering, inclusief de vervoerkosten en, eventueel, de verwerkingskosten, worden bepaald via openbare inschrijving of, in dringende gevallen, onderhands. 4. De kosten worden betaald voor leveringen waarvoor is bewezen dat de produkten het voorgeschreven leveringsstadium hebben bereikt. 5. Op grond van deze verordening geleverde produkten komen niet in aanmerking voor uitvoerrestituties en vallen niet onder het stelsel van monetaire compenserende bedragen. Artikel 3 De bepalingen ter uitvoering van deze verordening worden vastgesteld volgens de procedure van artikel 26 van Verordening (EEG) nr. 2727/75, of naar gelang van het geval, de overeenkomstige artikelen van de Verordeningen (EEG) nr. 804/68,  (EEG) nr. 805/68 en (EEG) nr. 1035/72. Artikel 4 De Commissie is belast met de controle op de leveringen en op de inachtneming van de criteria die zijn vastgesteld voor de verstrekking van de voedselhulp aan de betrokken bevolking. Artikel 5 Deze verordening treedt in werking op de dag van haar bekendmaking in het Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Brussel, 19 december 1991. Voor de Raad De Voorzitter P. DANKERT (1) PB nr. L 281 van 1. 11. 1975, blz. 1. Verordening laatstelijk gewijzigd bij Verordening (EEG) nr. 3577/90 (PB nr. L 353 van 17. 12. 1990, blz. 23). (2) PB nr. L 148 van 28. 6. 1968, blz. 13. Verordening laatstelijk gewijzigd bij  Verordening (EEG) nr. 1630/91 (PB nr. L 150 van 15. 6. 1991, blz. 19). (3) PB nr. L 148 van 29. 6. 1968, blz. 24. Verordening laatstelijk gewijzigd bij Verordening (EEG) nr. 1628/91 (PB nr. L 150 van 15. 6. 1991, blz. 16). (4) PB nr. L 118 van 20. 5.  1972, blz. 1. Verordening laatstelijk gewijzigd bij Verordening (EEG) nr. 1623/91 (PB nr. L 150 van 15. 6. 1991, blz. 8).",
  "source": "EUR LEX"
}