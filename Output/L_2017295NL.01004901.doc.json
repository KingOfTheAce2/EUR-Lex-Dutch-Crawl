{
  "url": "http://www.w3.org/1999/xhtml\">",
  "content": "L_2017295NL.01004901.xml 14.11.2017 NL Publicatieblad van de Europese Unie L 295/49 UITVOERINGSVERORDENING (EU) 2017/2068 VAN DE COMMISSIE van 13 november 2017 tot niet-goedkeuring van kaliumsorbaat als basisstof overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 23, lid 5, in samenhang met artikel 13, lid 2, Overwegende hetgeen volgt: (1) Op 9 oktober 2015 heeft de Commissie overeenkomstig artikel 23, lid 3, van Verordening (EG) nr. 1107/2009 een aanvraag voor de goedkeuring van kaliumsorbaat als basisstof ontvangen van Decco Iberica Post Cosecha S.A.U. Op 14 juli 2016 heeft de Commissie een bijgewerkte aanvraag ontvangen. De aanvraag ging vergezeld van de in artikel 23, lid 3, tweede alinea, van Verordening (EG) nr. 1107/2009 voorgeschreven informatie. (2) De Commissie heeft de Europese Autoriteit voor voedselveiligheid (EFSA) gevraagd wetenschappelijke bijstand te verlenen. Op 12 mei 2017 heeft de EFSA een technisch verslag over kaliumsorbaat bij de Commissie ingediend ( 2 ) . De Commissie heeft het evaluatieverslag ( 3 ) en het ontwerp van deze verordening betreffende de niet-goedkeuring van kaliumsorbaat op 20 juli 2017 bij het Permanent Comité voor planten, dieren, levensmiddelen en diervoeders ingediend en een definitieve versie daarvan opgesteld voor de vergadering van dat comité van 6 oktober 2017. (3) Uit de door de aanvrager verstrekte documentatie blijkt dat de stof kaliumsorbaat voldoet aan de criteria van een voedingsmiddel zoals gedefinieerd in artikel 2 van Verordening (EG) nr. 178/2002 van het Europees Parlement en de Raad ( 4 ) . (4) In het technisch verslag van de EFSA is echter melding gemaakt van specifieke bezorgdheid over de blootstelling aan kaliumsorbaat, met name via residuen bij gebruik als pesticide. De EFSA heeft geconcludeerd dat de informatie over residuen zeer beperkt was en dat zij als gevolg daarvan geen betrouwbare beoordeling van de risico's voor de consument kon uitvoeren. Een overschrijding van de tijdelijke aanvaardbare dagelijkse inname van kaliumsorbaat als gevolg van extra blootstelling van consumenten aan residuen van als pesticide gebruikt kaliumsorbaat kan niet worden uitgesloten. (5) De Commissie heeft de aanvrager verzocht zijn opmerkingen over het technisch verslag van de EFSA en over het ontwerpevaluatieverslag in te dienen. De aanvrager heeft geen opmerkingen ingediend. (6) Zoals vastgesteld in het evaluatieverslag van de Commissie, is bijgevolg niet gebleken dat aan de voorschriften van artikel 23 van Verordening (EG) nr. 1107/2009 is voldaan. Het is dan ook passend kaliumsorbaat niet goed te keuren als basisstof. (7) Deze verordening laat de mogelijkheid om een nieuwe aanvraag voor de goedkeuring van kaliumsorbaat als basisstof in te dienen overeenkomstig artikel 23, lid 3, van Verordening (EG) nr. 1107/2009, onverlet. (8) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De stof kaliumsorbaat wordt niet goedgekeurd als basisstof. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 november 2017. Voor de Commissie De voorzitter Jean-Claude JUNCKER ( 1 ) PB L 309 van 24.11.2009, blz. 1 . ( 2 ) EFSA (Europese Autoriteit voor voedselveiligheid), 2017. Technical report on the outcome of the consultation with Member States and EFSA on the basic substance application for potassium sorbate for use in plant protection as fungicide on citrus, stone and pome fruits. EFSA supporting publication 2017:EN-1232. 53 blz. doi:10.2903/sp.efsa.2017.EN-1232. ( 3 ) http://ec.europa.eu/food/plant/pesticides/eu-pesticides-database/public/?event=activesubstance.selection&language=EN ( 4 ) Verordening (EG) nr. 178/2002 van het Europees Parlement en de Raad van 28 januari 2002 tot vaststelling van de algemene beginselen en voorschriften van de levensmiddelenwetgeving, tot oprichting van een Europese Autoriteit voor voedselveiligheid en tot vaststelling van procedures voor voedselveiligheidsaangelegenheden ( PB L 31 van 1.2.2002, blz. 1 ).",
  "source": "EUR LEX"
}