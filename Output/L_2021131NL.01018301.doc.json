{
  "url": "http://www.w3.org/1999/xhtml\">",
  "content": "L_2021131NL.01018301.xml 16.4.2021 NL Publicatieblad van de Europese Unie L 131/183 UITVOERINGSBESLUIT (EU) 2021/626 VAN DE COMMISSIE van 14 april 2021 tot instelling van het InvestEU-portaal en tot vaststelling van de bijbehorende technische specificaties DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/523 van het Europees Parlement en de Raad van 24 maart 2021 tot vaststelling van het InvestEU-programma en tot wijziging van Verordening (EU) 2015/1017 ( 1 ) , en met name artikel 26, Overwegende hetgeen volgt: (1) Het InvestEU-portaal moet ertoe bijdragen de ontwikkeling en de verwezenlijking van investeringsprojecten in de Unie te katalyseren en te versnellen. (2) Overeenkomstig artikel 26, lid 2, van Verordening (EU) 2021/523 worden alleen projecten die met het recht en het beleid van de Unie verenigbaar zijn, op het InvestEU-portaal geplaatst. Er moeten toelatingscriteria worden vastgesteld om te verzekeren dat aan deze voorwaarde wordt voldaan. (3) Teneinde een transparant beheer van het InvestEU-portaal te verzekeren, moeten de technische specificaties daarvan worden vastgesteld, HEEFT HET VOLGENDE BESLUIT VASTGESTELD: Artikel 1 Het InvestEU-portaal wordt ingesteld. Het moet voldoen aan de technische specificaties vastgesteld in de bijlage. Artikel 2 Projecten worden op het InvestEU-portaal opgenomen als aan de volgende toelatingscriteria is voldaan: a) het project (of het uit kleinere projecten bestaande programma) heeft een minimumomvang van 500 000 EUR aan vereiste investeringen; b) het project valt onder de gebieden die in aanmerking komen voor financierings- en investeringsverrichtingen als vastgesteld in bijlage II bij Verordening (EU) 2021/523; c) de ontwikkelaar mag niet uitgesloten zijn van overeenkomsten die uit de begroting van de Unie worden gefinancierd, of bestraft zijn voor ernstige beroepsfouten, criminele activiteiten of aanzienlijke tekortkomingen in de nakoming van zijn verplichtingen uit hoofde van Verordening (EU, Euratom) 2018/1046 van het Europees Parlement en de Raad ( 2 ) ; d) het project mag geen uitgesloten activiteit vormen als vermeld in bijlage V, punt B, bij Verordening (EU) 2021/523; e) het project bevindt zich in de Unie of in een met een lidstaat verbonden land of gebied overzee als vermeld in bijlage II bij het VWEU; f) het project mag niet leiden tot reputatieschade voor de Commissie; g) de uitvoering van het project is aangevangen of zal naar verwachting binnen drie jaar na de datum van indiening bij het InvestEU-portaal aanvangen; h) het project wordt in de projectaanvraag duidelijk beschreven als een investeringsproject en de in de aanvraag vervatte informatie is accuraat en vermeldt het financieringsbedrag dat nodig is voor de verwezenlijking van het project, en i) het project is verenigbaar met het recht en het beleid van de Unie. Artikel 3 Er wordt geen vergoeding voor verwerking van de aanvraag aangerekend om een project op het InvestEU-portaal te plaatsen. Artikel 4 Dit besluit treedt in werking op de derde dag na die van de bekendmaking ervan in het Publicatieblad van de Europese Unie . Gedaan te Brussel, 14 april 2021. Voor de Commissie De voorzitter Ursula VON DER LEYEN ( 1 ) PB L 107 van 26.3.2021, blz. 30 . ( 2 ) Verordening (EU, Euratom) 2018/1046 van het Europees Parlement en de Raad van 18 juli 2018 tot vaststelling van de financiële regels van toepassing op de algemene begroting van de Unie, tot wijziging van Verordeningen (EU) nr. 1296/2013, (EU) nr. 1301/2013, (EU) nr. 1303/2013, (EU) nr. 1304/2013, (EU) nr. 1309/2013, (EU) nr. 1316/2013, (EU) nr. 223/2014, (EU) nr. 283/2014 en Besluit nr. 541/2014/EU en tot intrekking van Verordening (EU, Euratom) nr. 966/2012 ( PB L 193 van 30.7.2018, blz. 1 ). BIJLAGE TECHNISCHE SPECIFICATIES VAN HET INVESTEU-PORTAAL 1.   Algemene omschrijving Het InvestEU-portaal is een gemakkelijk toegankelijke en gebruiksvriendelijke projectdatabank die relevante informatie over elk project bevat en dus een kanaal voor projectontwikkelaars biedt om de projecten waarvoor zij financiering zoeken, zichtbaarheid te geven bij investeerders, waaronder donoren en filantropen. Gedetailleerde projectinformatie wordt uitsluitend beschikbaar gesteld voor geregistreerde gebruikers. De publicatie van een project op het InvestEU-portaal betekent niet dat het door de Commissie is goedgekeurd. De opname van projecten in het InvestEU-portaal heeft geen invloed op besluiten betreffende de projecten die uiteindelijk worden geselecteerd voor ondersteuning uit hoofde van Verordening (EU) 2021/523 of enig ander Unie-instrument, of besluiten voor publieke financiering. De belangrijkste onderdelen van het InvestEU-portaal zijn: 1) een openbaar portaal: onderdeel van de website van het InvestEU-programma met openbaar beschikbare informatie, waaronder: — een projectenkaart (interactief voor geregistreerde gebruikers), en — een projectenbestand gegroepeerd per land, sector en andere relevante criteria (beschikbaar in een kaartweergave); 2) een onlineplatform voor geregistreerde gebruikers (“front office”): onderdeel van het InvestEU Management Information System, waarmee gebruikers (waaronder projectontwikkelaars en investeerders) kunnen worden geregistreerd en gedetailleerde informatie wordt verschaft, zoals: — een databank met gedetailleerde projectvoorstellingen (gestructureerde samenvattingen van individuele projecten), die alleen beschikbaar is voor geregistreerde gebruikers, en — specifieke onderdelen voor projectontwikkelaars en investeerders, waar zij onlineprojecten kunnen indienen voor publicatie op het InvestEU-portaal en gepubliceerde projecten kunnen evalueren; 3) een intern platform (“back office”): onderdeel van het InvestEU Management Information System, dat door de diensten van de Commissie wordt gebruikt voor screening en beheer. 2.   Beheer van het InvestEU-portaal Het InvestEu-portaal wordt door de Commissie beheerd. De inhoud van het portaal wordt gecreëerd door projectontwikkelaars, d.w.z. particuliere en publieke juridische entiteiten. Het portaal kan worden ondersteund door gerichte evenementen. Als projectontwikkelaars en andere geregistreerde websitegebruikers aan het InvestEU-portaal deelnemen, moeten zij eerst de algemene voorwaarden daarvan aanvaarden. Het doel is daarmee de kwaliteit van de gepubliceerde informatie van de projectontwikkelaars te waarborgen alsook duidelijk te maken dat de Commissie niet instaat voor de juistheid van de gepubliceerde informatie en niet aansprakelijk kan worden gesteld bij schadeclaims op grond van de publicatie van het project. Middels een disclaimer moeten de gebruikers van de website erop attent worden gemaakt dat de Commissie niet kan instaan voor de juistheid van de gepubliceerde informatie en dat potentiële investeerders zelf een zorgvuldige beoordeling moeten verrichten van de financiële aspecten en van alle andere aspecten die van belang zijn voor hun beslissing om al dan niet in een project te investeren. Er wordt een overzicht opgesteld van de openbare adviesdiensten die op nationaal niveau bestaan. De Commissie zendt projecten die aan de voorwaarden van artikel 2 voldoen, toe aan de relevante uitvoerende partners van InvestEU. Indien er een adviesinitiatief bestaat, zendt de Commissie deze projecten eventueel ook toe aan de InvestEU-advieshub. 3.   Projectscreening De diensten van de Commissie zullen de projecten screenen aan de hand van de in artikel 2 vermelde toelatingscriteria. Bepaalde technische aspecten van het valideringsproces, zoals het controleren van de identiteit van projectontwikkelaars, mogen worden uitbesteed aan derden. De lidstaten wordt verzocht een of meer contactpunten aan te wijzen voor de screening van projecten met daadwerkelijke en directe gevolgen voor de veiligheid, met name in de sectoren ruimtevaart, defensie en cyberbeveiliging. Het systeem voor vroegtijdige opsporing en uitsluiting (early-detection and exclusion system — EDES) wordt indien nodig geraadpleegd. Publicatie van door ontwikkelaars ingediende informatie wordt geweigerd indien de informatie onjuist is of indien het project niet voldoet aan de vereisten van artikel 2. Informatie over een project wordt uit het InvestEU-portaal verwijderd als de projectontwikkelaar deze gedurende drie jaar niet heeft geactualiseerd.",
  "source": "EUR LEX"
}