{
  "url": "http://www.w3.org/1999/xhtml\">",
  "content": "L_2020021NL.01001601.xml 27.1.2020 NL Publicatieblad van de Europese Unie L 21/16 UITVOERINGSBESLUIT (EU) 2020/113 VAN DE COMMISSIE van 23 januari 2020 tot wijziging van Beschikking 2009/11/EG tot toelating van methoden voor de indeling van karkassen in Spanje (Kennisgeving geschied onder nummer C(2020) 232) (Slechts de tekst in de Spaanse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 20, onder p) en t), Overwegende hetgeen volgt: (1) Krachtens bijlage IV, punt B.IV.1, bij Verordening (EU) nr. 1308/2013 moet, met het oog op de indeling van varkenskarkassen, het aandeel mager vlees worden geschat volgens door de Commissie toegestane indelingsmethoden en mogen in dit verband uitsluitend statistisch bewezen schattingsmethoden op basis van de fysieke opmeting van een of meer anatomische delen van het varkenskarkas worden toegestaan. Indelingsmethoden mogen slechts worden toegestaan als een maximumtolerantie voor de statistische fout bij de schatting in acht wordt genomen. Deze tolerantie is vastgesteld in deel A van bijlage V bij Gedelegeerde Verordening (EU) 2017/1182 van de Commissie ( 2 ) . (2) Bij Beschikking 2009/11/EG van de Commissie ( 3 ) is het gebruik van negen methoden voor de indeling van karkassen in Spanje toegestaan. (3) Wijzigingen van de apparatuur of van de indelingsmethoden zijn verboden, tenzij die expliciet bij een uitvoeringsbesluit van de Commissie worden toegestaan. (4) Spanje heeft de Commissie verzocht om de methode “Ultrafom 300” te schrappen van de lijst van methoden die zijn toegestaan voor de indeling van varkenskarkassen op zijn grondgebied, aangezien die methode op zijn grondgebied niet langer wordt gebruikt. (5) Spanje heeft de Commissie verzocht een nieuwe methode voor de indeling van varkenskarkassen op zijn grondgebied, alsook een update van de formules voor drie methoden toe te staan, en heeft in het in artikel 11, lid 3, van Gedelegeerde Verordening (EU) 2017/1182 bedoelde protocol een gedetailleerde beschrijving van de versnijdingsproef gegeven met opgave van de beginselen waarop deze methoden zijn gebaseerd, de resultaten van de versnijdingsproef en de vergelijkingen die worden toegepast voor de beoordeling van het percentage mager vlees. (6) Uit het onderzoek van dit verzoek is gebleken dat aan de voorwaarden voor toelating van deze indelingsmethoden is voldaan. Deze indelingsmethoden dienen derhalve te worden toegestaan in Spanje. (7) Beschikking 2009/11/EG moet daarom dienovereenkomstig worden gewijzigd. (8) De in dit besluit vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT HET VOLGENDE BESLUIT VASTGESTELD: Artikel 1 Beschikking 2009/11/EG wordt als volgt gewijzigd: 1) Artikel 1 wordt als volgt gewijzigd: a) de eerste alinea wordt als volgt gewijzigd: i) punt c) wordt geschrapt; ii) punt i) wordt vervangen door: “i) het “gmSCAN”-apparaat en de bijbehorende schattingsmethoden, die nader zijn beschreven in deel 9 van de bijlage;”; iii) het volgende punt j) wordt toegevoegd: “j) het “OptiScan TP”-apparaat en de bijbehorende schattingsmethoden, die nader zijn beschreven in deel 10 van de bijlage.”; b) de tweede alinea wordt vervangen door: “De in de eerste alinea, onder g), vermelde, met behulp van een liniaal toe te passen manuele methode ZP is alleen toegestaan voor slachthuizen: a) waar op jaarbasis gemiddeld niet meer dan 700 varkens per week worden geslacht, en b) die een slachtlijn met een verwerkingscapaciteit van ten hoogste 50 varkens per uur hebben.”. 2) De bijlage wordt gewijzigd overeenkomstig de bijlage bij dit besluit. Artikel 2 Dit besluit is gericht tot het Koninkrijk Spanje. Gedaan te Brussel, 23 januari 2020. Voor de Commissie Janusz WOJCIECHOWSKI Lid van de Commissie ( 1 ) PB L 347 van 20.12.2013, blz. 671 . ( 2 ) Gedelegeerde Verordening (EU) 2017/1182 van de Commissie van 20 april 2017 tot aanvulling van Verordening (EU) nr. 1308/2013 van het Europees Parlement en de Raad wat betreft de schema’s van de Unie voor de indeling van runder-, varkens- en schapenkarkassen en wat betreft de mededeling van de marktprijzen voor bepaalde categorieën karkassen en levende dieren ( PB L 171 van 4.7.2017, blz. 74 ). ( 3 ) Beschikking 2009/11/EG van de Commissie van 19 december 2008 tot toelating van methoden voor de indeling van karkassen in Spanje ( PB L 6 van 10.1.2009, blz. 79 ). BIJLAGE De bijlage wordt als volgt gewijzigd: 1) Deel 3 wordt geschrapt. 2) De delen 5, 6 en 7 worden vervangen door: “ Deel 5 FAT-O-MEAT’ER (FOM II) 1. De in dit deel vastgestelde voorschriften zijn van toepassing wanneer de varkenskarkassen worden ingedeeld met behulp van het “Fat-O-Meat’er (FOM II)” genaamde apparaat. 2. Dit apparaat is een nieuwe versie van het Fat-O-Meat'er-meetsysteem. FOM II bestaat uit een optische sonde met een mes, een instrument voor dieptemeting met een meetbereik van 0 tot 125 mm en een systeem voor de verzameling en analyse van gegevens — Carometec Touch Panel i15 computer (Ingress Protection IP69K). De meetwaarden worden door het FOM II-apparaat zelf omgerekend naar een schatting van het magervleesaandeel. 3. Het aandeel mager vlees van een varkenskarkas wordt berekend aan de hand van de volgende formule: Ŷ = 69,592 – (0,741 × X 1 ) + (0,066 × X 2 ) waarbij Ŷ = het geschatte percentage mager vlees van het varkenskarkas; X 1 = de rugspekdikte (met inbegrip van het zwoerd) in millimeter, gemeten op 6 cm van de scheiding tussen de derde- en de vierdelaatste rib, loodrecht op de wervelkolom van het karkas; X 2 = de rugspierdikte in millimeter, in één handeling en op dezelfde plaats en dezelfde wijze gemeten als X 1 . Deze formule is geldig voor karkassen met een gewicht tussen 60 en 120 kg (warm geslacht gewicht). Deel 6 AUTOFOM III 1. De in dit deel vastgestelde voorschriften zijn van toepassing wanneer de varkenskarkassen worden ingedeeld met behulp van het “AutoFOM III” genaamde apparaat. 2. Het apparaat is uitgerust met zestien ultrasone transductoren van 2 MHz (Carometec A/S) met een meetbereik van 25 mm tussen de transductoren. De ultrasone gegevens omvatten de gemeten rugspek- en spierdikte en gerelateerde parameters. De meetwaarden worden door een computer omgerekend naar een schatting van het magervleesaandeel. 3. Het aandeel mager vlees van een varkenskarkas wordt berekend aan de hand van de volgende formule: Ŷ = 75,39088 – (1,39968 × R2P1) – (0,45787 × R2P4) – (0,47094 × R2P10) + (0,20349 × R4P6) waarbij Ŷ = het geschatte percentage mager vlees van het varkenskarkas; R2P1 = de gemiddelde dikte van de huid; R2P4 = de P2-vetmeting op de geselecteerde positie in mm; R2P10 = de minimale spekdikte van de dwarsdoorsnede in mm; R4P6 = de vet1-metingen op het geselecteerde punt van minimale spekdikte. Deze formule is geldig voor karkassen met een gewicht tussen 60 en 120 kg (warm geslacht gewicht). Deel 7 MANUELE METHODE (ZP) 1. De in dit deel vastgestelde voorschriften zijn van toepassing wanneer de varkenskarkassen worden ingedeeld met behulp van de “manuele methode (ZP)”, waarbij wordt gemeten met behulp van een liniaal. 2. Bij deze methode kan gebruik worden gemaakt van een liniaal met een maatverdeling op basis van de voorspellingsvergelijking. Het gaat om een manuele meting van de spekdikte en de spierdikte op de scheiding van het halve karkas. 3. Het aandeel mager vlees van de karkassen wordt berekend aan de hand van de volgende formule: Ŷ = 66,324 – (0,526 × F) + (0,034 × M) waarbij Ŷ = het geschatte percentage mager vlees van het varkenskarkas; F = de minimale zichtbare spekdikte (met inbegrip van het zwoerd) op de musculus gluteus medius, gemeten op de scheiding van het halve karkas (mm); M = de op de scheiding van het halve karkas zichtbare dikte van de lendenspier, gemeten op de kortste afstand tussen het voorste (craniale) uiteinde van de musculus gluteus medius en de bovenste (dorsale) rand van het wervelkanaal (mm). Deze formule is geldig voor karkassen met een gewicht tussen 60 en 120 kg (warm geslacht gewicht).”. 3) Het volgende deel 10 wordt toegevoegd: “ Deel 10 OPTISCAN TP 1. De in dit deel vastgestelde voorschriften zijn van toepassing wanneer de varkenskarkassen worden ingedeeld met behulp van het “OptiScan TP” genaamde apparaat. 2. Het OptiscanTP-apparaat is uitgerust met een digitale beeldvormer waarmee een lichtfoto van de twee meetpunten op de karkassen wordt gemaakt. De beelden vormen de basis voor de berekening van de spek- en spierdikte. De meetwaarden worden door het OptiscanTP-apparaat zelf omgerekend naar een schatting van het magervleesaandeel. De foto’s worden opgeslagen en kunnen later worden gecontroleerd. De geïntegreerde bluetooth®-interface maakt een gemakkelijke gegevensoverdracht mogelijk. 3. Het aandeel mager vlees van een varkenskarkas wordt berekend aan de hand van de volgende formule: Ŷ = 67,496 – (0,522 x F) + (0,032 x M) waarbij Ŷ = het geschatte percentage mager vlees van het varkenskarkas; F = de minimale zichtbare spekdikte (met inbegrip van het zwoerd) op de musculus gluteus medius, gemeten op de scheiding van het halve karkas (mm); M = de op de scheiding van het halve karkas zichtbare dikte van de lendenspier, gemeten op de kortste afstand tussen het voorste (craniale) uiteinde van de musculus gluteus medius en de bovenste (dorsale) rand van het wervelkanaal (mm). Deze formule is geldig voor karkassen met een gewicht tussen 60 en 120 kg (warm geslacht gewicht).”.",
  "source": "EUR LEX"
}