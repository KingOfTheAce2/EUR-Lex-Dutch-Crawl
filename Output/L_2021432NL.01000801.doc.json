{
  "url": "http://www.w3.org/1999/xhtml\">",
  "content": "L_2021432NL.01000801.xml 3.12.2021 NL Publicatieblad van de Europese Unie L 432/8 GEDELEGEERDE VERORDENING (EU) 2021/2128 VAN DE COMMISSIE van 1 oktober 2021 tot aanvulling van Verordening (EU) 2021/1529 van het Europees Parlement en de Raad wat betreft de vaststelling van bepaalde specifieke doelstellingen en thematische prioriteiten voor steun uit hoofde van het instrument voor pretoetredingssteun (IPA III) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/1529 van het Europees Parlement en de Raad van 15 september 2021 tot vaststelling van een instrument voor pretoetredingssteun (IPA II) ( 1 ) , en met name artikel 3, lid 6, Overwegende hetgeen volgt: (1) De bijlagen II en III bij Verordening 2021/1529 bevatten de thematische prioriteiten voor steun. (2) Specifieke doelstellingen en thematische prioriteiten voor steun moeten verder worden ontwikkeld door middel van bepalingen ter aanvulling van Verordening 2021/1529. (3) Deze verordening heeft betrekking op bepaalde specifieke doelstellingen en thematische prioriteiten voor steun als bedoeld in artikel 3, lid 6, van Verordening 2021/1529. (4) Om ervoor te zorgen dat de programmerings- en financieringsbesluiten uit hoofde van Verordening 2021/1529 onverwijld worden vastgesteld, moet deze verordening in werking treden op de dag na die van de bekendmaking ervan in het Publicatieblad van de Europese Unie , HEEFT DE VOLGENDE VERORDENING VASTGESTELD: Artikel 1 De specifieke doelstellingen en thematische prioriteiten voor steun met betrekking tot de in artikel 3, lid 3, punten a) tot en met m), en r), en artikel 3, lid 4, punten a) tot en met j), van Verordening (EU) 2021/1529 bedoelde aangelegenheden, zijn opgenomen in de bijlage bij deze verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 1 oktober 2021. Voor de Commissie De voorzitter Ursula VON DER LEYEN ( 1 ) PB L 330 van 20.9.2021, blz. 1 . BIJLAGE De in deze gedelegeerde verordening vastgestelde specifieke doelstellingen en thematische prioriteiten voor steunverlening, als bedoeld in artikel 3, lid 6, en nader omschreven in artikel 3, lid 3, punten a) tot en met m), en r) en artikel 3, lid 4, punten a) tot en met j), van Verordening (EU) 2021/1529 (IPA III) zijn de volgende: (1) Tot stand brengen en reeds in een vroeg stadium bevorderen van het goed functioneren van de instellingen die nodig zijn voor een goed werkende rechtsstaat, en democratische instellingen verder consolideren a) tot stand brengen van onafhankelijke, verantwoordingsplichtige, onpartijdige, professionele, gedepolitiseerde en efficiënte rechtsstelsels, onder meer door transparante en op verdienste gebaseerde wervings-, beoordelings- en promotiesystemen en doeltreffende tuchtprocedures bij overtredingen, en bevorderen van justitiële samenwerking; waarborgen van de toegang tot de rechter; b) versterken van de fundamentele vrijheden, waaronder de vrijheid van meningsuiting, de mediavrijheid, de vrijheid van vergadering en vereniging en gegevensbescherming; c) bevorderen en beschermen van de mensenrechten, waaronder non-discriminatie en gendergelijkheid, de kinderrechten, de rechten van personen die tot minderheden behoren; d) bevorderen en versterken van de corruptiebestrijding; e) bevorderen van samenwerking op het gebied van rechtshandhaving en informatie-uitwisseling; ontwikkelen van doeltreffende middelen ter voorkoming en bestrijding van georganiseerde misdaad, mensenhandel en handel in illegale vuurwapens, handvuurwapens en lichte wapens, drugshandel, witwaspraktijken/terrorismefinanciering; ondersteunen van de samenwerking met de Unie op het gebied van terrorismebestrijding en voorkomen van radicalisering. (2) Versterken van de capaciteit om migratieproblemen op regionaal en internationaal niveau het hoofd te bieden en om het grens- en migratiebeheer verder te consolideren a) delen van relevante informatie; b) waarborgen van de toegang tot internationale bescherming en versterken van het asielbeheer; c) versterken van de capaciteit voor grensbeheer en op het gebied van terugkeer en re-integratie, en verhogen van de inspanningen om irreguliere migratie aan te pakken, met inbegrip van de strijd tegen migrantensmokkel; d) aanpakken van gedwongen ontheemding. (3) Opvoeren van de strategische-communicatiecapaciteiten, onder meer voor communicatie met het publiek over noodzakelijke hervormingen om aan de criteria voor lidmaatschap van de Unie te voldoen a) steunen van de verdere ontwikkeling van onafhankelijke en pluriforme media en mediageletterdheid; b) ervoor zorgen dat de overheid en de maatschappij beter bestand zijn tegen desinformatie en andere vormen van hybride dreigingen, onder meer door het opbouwen van capaciteit op het gebied van cyberbeveiliging. (4) Bevorderen van goed bestuur en hervormen van het openbaar bestuur conform de beginselen van openbaar bestuur a) versterken van kaders voor de hervorming van het openbaar bestuur, onder meer op het gebied van overheidsopdrachten, verbeteren van de strategische planning en ontwikkelen van inclusieve en onderbouwde beleidsmaatregelen en wetgeving; b) bevorderen van de professionalisering en de depolitisering van het overheidsapparaat door het verankeren van meritocratische beginselen; c) bevorderen van transparantie en verantwoordingsplicht, met inbegrip van openbare toegang tot informatie; d) verbeteren van de kwaliteit van diensten en van de dienstverlening, onder meer door middel van adequate administratieve procedures en interoperabele en op de burger gerichte e-overheidsdiensten; e) versterken van het beheer van de overheidsfinanciën en de productie van hoogwaardige statistieken. (5) Versterken van begrotings- en economische governance a) ondersteunen van de uitvoering van de economische hervormingsprogramma’s (ERP) en systematische samenwerking met internationale financiële instellingen met betrekking tot de fundamentele aspecten van economisch beleid en versterken van de economische instellingen; b) versterken van capaciteit om de macro-economische stabiliteit en sociale cohesie te vergroten; c) ondersteunen van duurzame ontwikkeling en streven naar een functionerende markteconomie; d) boeken van vooruitgang in de richting van de gemeenschappelijke regionale markt van de Westelijke Balkan. (6) Versterken van alle aspecten van goede nabuurschapsbetrekkingen, regionale stabiliteit en wederzijdse samenwerking (7) Versterken van het vermogen van de Unie en haar partners om conflicten te voorkomen, vrede op te bouwen en pre- en postcrisissituaties aan te pakken a) bevorderen van netwerkvorming tussen personen, verzoening, vredesopbouw en vertrouwenwekkende maatregelen, vroegtijdige waarschuwing en conflict-sensitieve risicoanalyse, initiatieven ter bevordering van verzoening, overgangsjustitie, waarheidsvinding, herstel en waarborgen ter voorkoming van herhaling; b) ondersteunen van capaciteitsopbouw ter bevordering van acties op het gebied van veiligheid en ontwikkeling (CBSD). (8) Versterken van de capaciteiten, onafhankelijkheid en pluraliteit van maatschappelijke organisaties en organisaties van de sociale partners, waaronder verenigingen van beroepsbeoefenaren a) versterken van de capaciteit, onafhankelijkheid en pluraliteit van maatschappelijke organisaties en versterken van de positie van maatschappelijke organisaties op regionaal en lokaal niveau, met inbegrip van jongerenorganisaties; b) versterken van de organisaties van de sociale partners, waaronder verenigingen van beroepsbeoefenaren; c) aanmoedigen van netwerkvorming op alle niveaus tussen in de Unie gevestigde organisaties en de organisaties van de begunstigden, met het oog op een daadwerkelijke dialoog tussen publieke en private actoren. (9) Bevorderen van de afstemming van de regels, normen, beleidsmaatregelen en praktijken van de begunstigden op die van de Unie, met inbegrip van regels voor openbare aanbestedingen en staatssteun (10) Bevorderen van gendergelijkheid en versterking van de positie van vrouwen en meisjes a) tot stand brengen van een bevorderlijker klimaat voor de uitoefening van de rechten van meisjes en vrouwen; b) aanpakken van alle vormen van gendergerelateerd geweld, discriminatie en ongelijkheid; c) bevorderen van gelijke participatie en leiderschap van vrouwen en meisjes, ook op het gebied van beleids- en besluitvorming; d) bevorderen van genderbewust begroten. (11) Versterken van de toegang tot en de kwaliteit van onderwijs, opleiding en een leven lang leren op alle niveaus en ondersteunen van de culturele en de creatieve sector en sport a) bevorderen van gelijke toegang tot kwalitatief hoogwaardige voor- en vroegschoolse educatie en opvangdiensten, lager en secundair onderwijs en verbeteren van het aanbod van basisvaardigheden; b) verhogen van het opleidingsniveau, braindrain tegengaan, terugdringen van vroegtijdige schoolverlating en versterken van de opleiding van leerkrachten; c) ontwikkelen van stelsels voor beroepsonderwijs en -opleiding (VET) en bevorderen van werkgerelateerde opleidingen om de overgang naar de arbeidsmarkt te vergemakkelijken, ook voor personen met een handicap; d) verbeteren van de kwaliteit en relevantie van het hoger onderwijs en onderzoek; e) stimuleren van alumni-activiteiten; f) verruimen van de toegang tot een leven lang leren en ondersteunen van investeringen in de onderwijs- en opleidingsinfrastructuur, met name om territoriale verschillen te beperken en niet-gesegregeerd inclusief onderwijs te bevorderen, onder meer door het gebruik van toegankelijke digitale technologieën; g) versterken van de samenwerking in de culturele en de creatieve sector en sport. (12) Bevorderen van kwalitatief hoogstaande werkgelegenheid en toegang tot de arbeidsmarkt a) aanpakken van hoge werkloosheid en inactiviteit door duurzame integratie op de arbeidsmarkt te ondersteunen, met name van jongeren, vrouwen, langdurig werklozen en alle ondervertegenwoordigde groepen; b) stimuleren van het scheppen van hoogwaardige banen en ondersteunen van de effectieve handhaving van arbeidsregels en -normen; c) ondersteunen van gendergelijkheid en jongeren, bevorderen van inzetbaarheid en productiviteit, aanpassen van werknemers en ondernemingen aan veranderingen, tot stand brengen van een duurzame sociale dialoog, en moderniseren en versterken van de arbeidsmarktinstellingen, zoals publieke arbeidsbureaus en arbeidsinspectiediensten. (13) Bevorderen van sociale bescherming en integratie en bestrijden van armoede a) moderniseren van socialebeschermingsstelsels om te voorzien in een doeltreffende, efficiënte en adequate bescherming in alle levensfasen; b) bevorderen van de overgang van institutionele zorg naar mantelzorg en gemeenschapszorg; c) stimuleren van sociale inclusie, bevorderen van gelijke kansen en bestrijden van ongelijkheid en armoede; d) integreren van gemarginaliseerde gemeenschappen zoals de Roma; e) bestrijden van alle vormen van discriminatie; f) verbeteren van de toegang tot betaalbare, duurzame en kwalitatief hoogwaardige diensten zoals voor- en vroegschoolse educatie en opvang, huisvesting, gezondheidszorg en essentiële sociale diensten en langdurige zorg, onder meer door de modernisering van de systemen voor sociale bescherming. (14) Beschermen van het milieu en verbeteren van de kwaliteit van het milieu a) aanpakken van de aantasting van het milieu en het verlies aan biodiversiteit een halt toeroepen; b) bevorderen van de instandhouding en het duurzame beheer van terrestrische en mariene ecosystemen en natuurlijke hulpbronnen; c) investeren in luchtkwaliteit, water- en afvalbeheer en duurzaam beheer van chemische stoffen; d) bevorderen van efficiënt hulpbronnengebruik en van duurzame consumptie en productie en aanpakken van milieuverontreiniging; e) ondersteunen van de transitie naar een groene en circulaire economie, bijdragen aan de vermindering van broeikasgasemissies, vergroten van de bestendigheid tegen klimaatverandering, bevorderen van governance en voorlichting op het gebied van klimaatactie, en bevorderen van energie-efficiëntie; f) bevorderen van beleid voor de omschakeling naar een hulpbronnenefficiënte, veilige en duurzame koolstofarme economie, energie-efficiëntie en versterken van rampenbestendigheid alsook rampenpreventie, -paraatheid en -respons. (15) Thematische prioriteiten voor grensoverschrijdende samenwerking tussen IPA III-begunstigden a) bevorderen van werkgelegenheid, arbeidsmobiliteit en maatschappelijke en culturele inclusie op grensoverschrijdend niveau; b) beschermen van het milieu en bevorderen van klimaatadaptie en -mitigatie, risicopreventie en risicobeheer, en bevorderen van het gebruik van hernieuwbare energiebronnen; c) bevorderen van duurzaam vervoer en verbeteren van de openbare infrastructuur; d) bevorderen van de digitale economie en samenleving; e) stimuleren van toerisme, in het bijzonder duurzaam toerisme, en behouden en bevorderen van cultureel en natuurlijk erfgoed; f) investeren in jeugd, sport, onderwijs en vaardigheden; g) bevorderen van plaatselijke en regionale governance en versterken van de capaciteit van plaatselijke en regionale autoriteiten op het gebied van planning en bestuur; h) bevorderen van grensoverschrijdende initiatieven ter bevordering van verzoening en overgangsjustitie; i) versterken van het concurrentievermogen, verbeteren van het ondernemingsklimaat en de ontwikkeling van kleine en middelgrote ondernemingen, handel en investeringen; j) versterken van onderzoek, technologische ontwikkeling, innovatie en digitale technologieën.",
  "source": "EUR LEX"
}