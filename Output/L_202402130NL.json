{
  "url": "http://www.w3.org/1999/xhtml\">",
  "content": "L_202402130NL.000101.fmx.xml Publicatieblad van de Europese Unie NL L-serie 2024/2130 1.8.2024 BESLUIT (EU) 2024/2130 VAN DE RAAD van 26 juli 2024 waarbij wordt vastgesteld dat Roemenië geen doeltreffende maatregelen heeft genomen in reactie op de Aanbeveling van de Raad van 18 juni 2021 DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 126, lid 8, Gezien de aanbeveling van de Europese Commissie, Overwegende hetgeen volgt: (1) Artikel 126, lid 1, van het Verdrag betreffende de werking van de Europese Unie (VWEU) bepaalt dat de lidstaten buitensporige overheidstekorten moeten vermijden. (2) Het stabiliteits- en groeipact is een geheel van regels gebaseerd op de doelstelling van deugdelijke openbare financiën als middel om de voorwaarden voor prijsstabiliteit en voor een tot werkgelegenheidsschepping leidende sterke duurzame groei te verbeteren. Het stabiliteits- en groeipact omvat onder meer Verordening (EG) nr. 1467/97 van de Raad ( 1 ) over de procedure bij buitensporige tekorten, die is aangenomen om een snelle correctie van buitensporige overheidstekorten te bevorderen. (3) Op 3 april 2020 heeft de Raad uit hoofde van artikel 126, lid 6, VWEU Besluit (EU) 2020/509 ( 2 ) vastgesteld, betreffende het bestaan van een buitensporig tekort in Roemenië als gevolg van een geplande niet-naleving van het tekortcriterium van het VWEU in 2019, en uit hoofde van artikel 126, lid 7, VWEU een aanbeveling gedaan om uiterlijk in 2022 een einde te maken aan de situatie van een buitensporig overheidstekort in Roemenië. (4) In het licht van de sterke krimp van de economische activiteit in verband met de COVID-19-pandemie heeft de Raad op 18 juni 2021 een herziene aanbeveling aan Roemenië gedaan uit hoofde van artikel 126, lid 7, VWEU, waarin Roemenië werd aanbevolen uiterlijk in 2024 een einde te maken aan het buitensporig tekort. Meer bepaald heeft de Raad Roemenië aanbevolen zijn nominale tekort terug te dringen tot 8,0 % van het bruto binnenlands product (bbp) in 2021, 6,2 % van het bbp in 2022, 4,4 % van het bbp in 2023 en 2,9 % van het bbp in 2024. Dat was consistent met een nominaal groeipercentage van de netto primaire overheidsuitgaven van 3,4 % in 2021, 1,3 % in 2022, 0,9 % in 2023 en 0,0 % in 2024. Dergelijke verminderingen zouden overeenkomen met een jaarlijkse structurele aanpassing van 0,7 % van het bbp in 2021, 1,8 % van het bbp in 2022, 1,7 % van het bbp in 2023 en 1,5 % van het bbp in 2024. Die aanbeveling zei verder dat Roemenië de reeds voor 2021 vastgestelde maatregelen volledig zou moeten uitvoeren en de aanvullende maatregelen om zijn buitensporige tekort uiterlijk in 2024 te corrigeren, zou moeten vaststellen en uitvoeren. Uitzonderlijke meevallers dienden te worden gebruikt om het overheidstekort terug te dringen. In zijn aanbeveling heeft de Raad 15 oktober 2021 vastgesteld als de termijn waarbinnen Roemenië effectieve maatregelen moest nemen en overeenkomstig artikel 3, lid 4 bis, van Verordening (EG) nr. 1467/97 verslag zou moeten uitbrengen over de voorgenomen consolidatiestrategie om de doelstellingen te bereiken. Bovendien werd aanbevolen dat Roemenië ten minste om de zes maanden en totdat het buitensporige tekort volledig was gecorrigeerd, verslag zou moeten uitbrengen over de vorderingen die zijn gemaakt bij de uitvoering van die aanbeveling. (5) Op 24 november 2021 heeft de Commissie geconcludeerd dat Roemenië effectieve maatregelen had genomen in reactie op de aanbeveling van de Raad van 18 juni 2021 uit hoofde van artikel 126, lid 7, VWEU, en was zij van mening dat er op dat moment geen aanvullende stappen in de buitensporigtekortprocedure nodig waren. Sindsdien heeft de Commissie vastgesteld dat Roemenië aan die aanbeveling heeft voldaan, omdat de nominaaltekortdoelstellingen voor 2021 en 2022 zijn gehaald. Op basis van door de Commisse (Eurostat) gevalideerde gegevens over het begrotingsresultaat is het overheidstekort van Roemenië gedaald van 7,2 % van het bbp in 2021 tot 6,3 % van het bbp in 2022. De initiële raming voor 2022, die in het kader van de kennisgeving van de buitensporigtekortprocedure van het voorjaar van 2023 is aangemeld en gevalideerd, bedroeg 6,2 % van het bbp, in overeenstemming met de door de Raad aanbevolen nominaaltekortdoelstelling. De buitensporigtekortprocedure bleef derhalve opgeschort. Het structurele tekort daalde echter met 1,2 procentpunt van het bbp in 2021 en 0,4 procentpunt van het bbp in 2022, terwijl de aanbevolen aanpassingen respectievelijk 0,7 procentpunt en 1,8 procentpunt van het bbp bedroegen. De cumulatieve structurele aanpassing in de periode 2021-2022 lag dus onder de aanbevolen aanpassing. Bovendien kwam de groei van de netto primaire uitgaven uit op 7,4 % in 2021 en 15,0 % in 2022, ruim boven de in de aanbeveling van de Raad van 18 juni 2021 vastgestelde doelstellingen. (6) Sinds de goedkeuring van de aanbeveling van de Raad van 18 juni 2021 stemmen de economische prestaties van Roemenië grotendeels overeen met de prognoses van de Commissie. In de periode 2021-2023 was de reële groei van het bbp grotendeels consistent met de prognoses in de analyse van de diensten van de Commissie van de begrotingssituatie in Roemenië na de vaststelling van de aanbeveling van de Raad aan Roemenië van 3 april 2020, die is neergelegd in het werkdocument van de diensten van de Commissie van 2 juni 2021, ondanks macro-economische schokken die zich in de tussentijd hebben voorgedaan, met name de Russische aanvalsoorlog tegen Oekraïne en de daaruit voortvloeiende energieaanbodschok. De outputgap van 2023 is naar raming minder negatief geweest dan in juni 2021 werd voorspeld. Bovendien zijn de overheidsinkomsten veel sneller gegroeid dan verwacht, voornamelijk als gevolg van de hoge inflatie, maar ook als gevolg van het effect van een belastingrijke samenstelling van de reële groei van het bbp. Ook al zou de groei van het bbp waarschijnlijk lager zijn geweest bij een aanzienlijk strakker begrotingsbeleid, kunnen de macro-economische ontwikkelingen over het geheel genomen de significant slechtere begrotingsresultaten ten opzichte van de aanbeveling van de Raad van 18 juni 2021 niet rechtvaardigen. (7) Een nieuwe beoordeling van de maatregelen die Roemenië heeft genomen om in reactie op de aanbeveling van de Raad van 18 juni 2021 het buitensporig tekort uiterlijk in 2024 te corrigeren, leidt tot een aantal conclusies die hierna worden opgesomd. (8) Op basis van de door Roemenië meegedeelde en door de Commissie (Eurostat) gevalideerde gegevens over het begrotingsresultaat is het overheidstekort van Roemenië in 2023 gestegen tot 6,6 % van het bbp, veel meer dan de door de Raad aanbevolen en door Roemenië in zijn convergentieprogramma 2023 geplande 4,4 % van het bbp. De belangrijkste reden voor die afwijking was dat de overheidsuitgaven in een zeer hoog tempo bleven stijgen, voornamelijk als gevolg van sociale overdrachten, rentebetalingen, uitgaven voor goederen en diensten en kapitaaluitgaven. Het nominale tekort in 2023 werd ook beïnvloed door de statistische registratie van betalingen van loonstijgingen in de overheidssector ter grootte van 0,5 % van het bbp, naar aanleiding van rechterlijke beslissingen. (9) In 2023 was de begrotingsinspanning veel lager dan door de Raad werd aanbevolen. Het structurele saldo van Roemenië bleef in 2023 grotendeels ongewijzigd, achteruitgang met 0,1 % van het bbp, ruim onder de door de Raad aanbevolen verbetering met 1,7 % van het bbp. De groei van de netto primaire uitgaven, gecorrigeerd voor begrotingsbeleidsmaatregelen aan de ontvangstenzijde, lag veel hoger dan in 2023 werd aanbevolen, bijna 12 % tegenover een door de Raad aanbevolen streefcijfer van 0,9 %. (10) In 2022 en 2023 heeft de sterke reële en nominale groei van het bbp geleid tot een zeer sterke stijging van de overheidsinkomsten, met 20,8 % in 2022 en 14,2 % in 2023, veel groter dan werd verwacht ten tijde van de aanbeveling van de Raad van 18 juni 2021. In beide jaren werden de meeste meevallers aan de ontvangstenzijde echter gebruikt om extra uitgaven te financieren, in plaats van om het begrotingstekort terug te dringen. (11) Volgens de voorjaarsprognoses 2024 van de Commissie zal het overheidstekort stijgen tot 6,9 % van het bbp in 2024. De overheidsschuldquote zal naar verwachting toenemen tot 50,9 % tegen eind 2024, van 48,8 % in 2023. Evenals in voorgaande jaren weerspiegelt de voorspelde stijging van het overheidstekort in 2024 een sterke groei van de lopende overheidsuitgaven. Na een verstandig loonbeleid in de afgelopen jaren zullen de uitgaven voor lonen in de overheidssector naar verwachting sterk stijgen met meer dan 10 % (18,7 %) in 2024, als gevolg van de recente discretionaire loonstijgingen in de sectoren onderwijs, gezondheidszorg en defensie. De herberekening van de pensioenen in het kader van de pensioenhervorming zal op korte termijn in 2024 en 2025 1,0 % van het bpp kosten. (12) In 2024 zal de groei van de overheidsinkomsten naar verwachting hoger uitvallen dan de nominale groei van het bbp, als gevolg van de inspanningen om de belastinginning te verbeteren door middel van digitalisering van het belastingstelsel en het effect van een pakket inkomstenverhogende maatregelen dat in het najaar van 2023 is aangenomen en dat de overheidsinkomsten naar verwachting met ongeveer 1 % van het bbp zal doen stijgen. Het pakket bestaat voornamelijk uit een verhoging van de vennootschapsbelasting, met name voor micro-ondernemingen, een verhoging van de belasting van particulieren als gevolg van een gedeeltelijke afschaffing van preferentiële belastingfaciliteiten in de bouw- en de landbouwsector, de afschaffing van verlaagde btw-tarieven voor bepaalde goederen en diensten, een verhoging van de accijnzen en een bijzondere belasting op de omzet van banken en multinationale ondernemingen. (13) Om die redenen is de reactie van Roemenië op de aanbeveling van de Raad van 18 juni 2021 onvoldoende geweest. Roemenië heeft de nominaaltekortdoelstelling in 2023 niet gehaald, en zal naar verwachting uiterlijk in 2024 geen einde maken aan zijn buitensporig tekort. De begrotingsinspanning bleef aanzienlijk achter bij de aanbeveling van de Raad, en de netto primaire uitgaven stegen veel sneller dan aanbevolen, HEEFT HET VOLGENDE BESLUIT VASTGESTELD: Artikel 1 Roemenië heeft geen doeltreffende maatregelen genomen in reactie op de aanbeveling van de Raad van 18 juni 2021. Artikel 2 Dit besluit is gericht tot Roemenië. Gedaan te Brussel, 26 juli 2024. Voor de Raad De voorzitter BÓKA J. ( 1 ) Verordening (EG) nr. 1467/97 van de Raad van 7 juli 1997 over de bespoediging en verduidelijking van de tenuitvoerlegging van de procedure bij buitensporige tekorten ( PB L 209 van 2.8.1997, blz. 6 ). ( 2 ) Besluit (EU) 2020/509 van de Raad van 3 april 2020 betreffende het bestaan van een buitensporig tekort in Roemenië ( PB L 110 van 8.4.2020, blz. 58 ). ELI: http://data.europa.eu/eli/dec/2024/2130/oj ISSN 1977-0758 (electronic edition)",
  "source": "EUR LEX"
}