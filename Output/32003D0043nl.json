{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0043:NL:HTML\">",
  "content": "EUR-Lex - 32003D0043 - NL Avis juridique important | 32003D0043 2003/43/EG: Beschikking van de Commissie van 17 januari 2003 tot vaststelling van klassen van materiaalgedrag bĳ brand voor bepaalde voor de bouw bestemde producten (Voor de EER relevante tekst) (kennisgeving geschied onder nummer C(2002) 4807) Publicatieblad Nr. L 013 van 18/01/2003 blz. 0035 - 0036 Beschikking van de Commissie van 17 januari 2003 tot vaststelling van klassen van materiaalgedrag bij brand voor bepaalde voor de bouw bestemde producten (kennisgeving geschied onder nummer C(2002) 4807) (Voor de EER relevante tekst) (2003/43/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 89/106/EEG van de Raad van 21 december 1988 betreffende de onderlinge aanpassing van de wettelijke en bestuursrechtelijke bepalingen der lidstaten inzake voor de bouw bestemde producten(1), gewijzigd bij Richtlijn 93/68/EEG(2), en met name op artikel 20, lid 2, Overwegende hetgeen volgt: (1) In Richtlijn 89/106/EEG is geregeld dat het, teneinde rekening te houden met de verschillende op nationaal, regionaal of lokaal vlak bestaande beschermingsniveaus voor bouwwerken, noodzakelijk kan zijn ten aanzien van ieder fundamenteel voorschrift klassen van materiaalgedrag vast te stellen in de basisdocumenten. Deze documenten zijn in de vorm van een mededeling van de Commissie betreffende de basisdocumenten van Richtlijn 89/106/EEG van de Raad(3) gepubliceerd. (2) Met betrekking tot het fundamentele voorschrift \"brandveiligheid\" noemt basisdocument nr. 2 een aantal onderling samenhangende maatregelen die tezamen de brandveiligheidstrategie vaststellen, welke in de lidstaten op verschillende wijze kan worden uitgewerkt. (3) Eén van die maatregelen die in basisdocument nr. 2 worden genoemd, is het beperken van het ontstaan en de verspreiding van brand en rook op een bepaalde plaats, door de kans dat bouwproducten bijdragen tot de volledige ontwikkeling van een brand te verkleinen. (4) Het niveau van die beperking kan slechts worden uitgedrukt als een bepaald materiaalgedrag bij brand van de producten in de uiteindelijke toepassing ervan. (5) Bij wijze van harmoniserende oplossing werd een klassenindeling vastgesteld bij Beschikking 2000/147/EG van de Commissie van 8 februari 2000 ter uitvoering van Richtlijn 89/106/EEG van de Raad wat de indeling van voor de bouw bestemde producten in klassen van materiaalgedrag bij brand betreft(4). (6) Voor bepaalde platen op houtbasis dient de klassenindeling van Beschikking 2000/147/EG te worden toegepast. (7) Het materiaalgedrag bij brand van veel bouwproducten en/of -materialen die zijn opgenomen in de klassenindeling van Beschikking 2000/147/EG, is duidelijk vastgesteld en is bij de voor brand bevoegde regelgevende instanties in de lidstaten voldoende bekend, zodat zij op dit specifieke gedragskenmerk niet hoeven te worden getest. (8) De in deze beschikking vervatte maatregelen zijn in overeenstemming met het advies van het Permanent Comité voor de bouw, HEEFT DE VOLGENDE BESCHIKKING GEGEVEN: Artikel 1 De bouwproducten en/of -materialen die aan alle eisen van het gedragskenmerk \"materiaalgedrag bij brand\" voldoen zonder verdere tests te moeten ondergaan, zijn vermeld in de bijlage. Artikel 2 De specifieke klassen van de in Beschikking 2000/147/EG vastgestelde indeling naar materiaalgedrag bij brand die op de verschillende bouwproducten en/of -materialen van toepassing zijn, zijn vermeld in de bijlage bij de onderhavige beschikking. Artikel 3 De producten worden in relatie tot de uiteindelijke toepassing ervan beoordeeld, indien toepasselijk. Artikel 4 Deze beschikking is gericht tot de lidstaten. Gedaan te Brussel, 17 januari 2003. Voor de Commissie Erkki Liikanen Lid van de Commissie (1) PB L 40 van 11.2.1989, blz. 12. (2) PB L 220 van 30.8.1993, blz. 1. (3) PB C 62 van 28.2.1994, blz. 1. (4) PB L 50 van 23.2.2000, blz. 14. BIJLAGE In de tabellen in deze bijlage zijn de bouwproducten en/of -materialen opgenomen die, zonder verdere tests te moeten ondergaan, aan alle eisen van het gedragskenmerk \"materiaalgedrag bij brand\" voldoen. Tabel 1 Klassen van materiaalgedrag bij brand voor platen op houtbasis((EN 13986.)) >RUIMTE VOOR DE TABEL>",
  "source": "EUR LEX"
}