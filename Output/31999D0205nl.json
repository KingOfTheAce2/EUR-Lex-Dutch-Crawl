{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999D0205:NL:HTML\">",
  "content": "EUR-Lex - 31999D0205 - NL Avis juridique important | 31999D0205 1999/205/EG: Beschikking van de Commissie van 26 februari 1999 tot vaststelling van de milieucriteria voor de toekenning van de communautaire milieukeur voor personal computers (kennisgeving geschied onder nummer C(1999) 425) (Voor de EER relevante tekst) Publicatieblad Nr. L 070 van 17/03/1999 blz. 0046 - 0048 BESCHIKKING VAN DE COMMISSIE van 26 februari 1999 tot vaststelling van de milieucriteria voor de toekenning van de communautaire milieukeur voor personal computers (kennisgeving geschied onder nummer C(1999) 425) (Voor de EER relevante tekst) (1999/205/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 880/92 van de Raad van 23 maart 1992 inzake een communautair systeem voor de toekenning van milieukeuren (1), inzonderheid op artikel 5, lid 1, tweede alinea, Overwegende dat artikel 5, lid 1, eerste alinea, van Verordening (EEG) nr. 880/92 bepaalt dat de voorwaarden voor de toekenning van de communautaire milieukeur per productgroep worden bepaald; Overwegende dat artikel 10, lid 2, van Verordening (EEG) nr. 880/92 bepaalt dat de gevolgen van een product voor het milieu aan de hand van specifieke milieucriteria per productgroep worden beoordeeld; Overwegende dat de Gemeenschap momenteel onderhandelt over een overeenkomst betreffende de coördinatie van de energie-etikettering op basis van het \"Energy Star\"-programma van de Verenigde Staten van Amerika; Overwegende dat de criteria binnen een periode van twee jaar dienen te worden herzien om de energie-eisen aan de technologische innovatie, marktontwikkelingen en het bovengenoemde \"Energy Star\"-programma aan te passen; Overwegende dat de Commissie overeenkomstig artikel 6 van Verordening (EEG) nr. 880/92 de voornaamste belangengroepen in het kader van een overlegorgaan heeft geraadpleegd; Overwegende dat de in deze beschikking vervatte maatregelen in overeenstemming zijn met het advies van het ingevolge artikel 7 van Verordening (EEG) nr. 880/92 opgerichte comité, HEEFT DE VOLGENDE BESCHIKKING GEGEVEN: Artikel 1 De productgroep \"personal computers\" (hierna \"de productgroep\" genoemd) wordt gedefinieerd als: \"in de handel verkrijgbare niet-mobiele computers die bestaan uit een monitor systeemeenheid en toetsenbord\". Artikel 2 Het milieueffect en de geschiktheid voor gebruik van de productgroep worden beoordeeld aan de hand van de specifieke milieucriteria in de bijlage. Artikel 3 De definitie van de productgroep en de specifieke milieucriteria voor de productgroep zijn twee jaar geldig, te rekenen vanaf de eerste dag van de maand volgende op de goedkeuring van de criteria. Als vóór het einde van deze periode geen herziene milieucriteria zijn goedgekeurd, blijven de criteria nog een jaar geldig. Artikel 4 Het voor administratieve doeleinden aan de productgroep toegewezen codenummer is \"013\". Artikel 5 Deze beschikking is gericht tot de lidstaten. Gedaan te Brussel, 26 februari 1999. Voor de Commissie Ritt BJERREGAARD Lid van de Commissie (1) PB L 99 van 11. 4. 1992, blz. 1. BIJLAGE KADER Om een milieukeur te ontvangen, moet de personal computer voldoen aan de criteria in deze bijlage, die gericht zijn op een verdere: - reductie van milieuschade of de risico's die verbonden zijn aan het gebruik van energie (global warming, verzuring, uitputting van niet-hernieuwbare energiebronnen) door een verlaging van het energieverbruik, - reductie van milieuschade die verband houdt met het gebruik van natuurlijke hulpbronnen door het bevorderen van de upgradebaarheid, recycleerbaarheid en onderhoudbaarheid van de computer. Bovendien werken de criteria de toepassing van de beste praktijken in de hand en maken zij de consument milieubewuster. Voorts wordt de recycling van plastic onderdelen bevorderd door deze te merken. ESSENTIËLE CRITERIA 1. Energiebesparing: monitor De monitor mag in de eerste spaarstand (sleep mode) niet meer vermogen opnemen dan 10 watt. De monitor mag in de tweede spaarstand (deep-sleep mode) niet meer vermogen opnemen dan 3 watt. De monitor moet standaard na ten hoogste 30 minuten inactiviteit automatisch van de bedrijfsstand in de eerste spaarstand of van de eerste in de tweede spaarstand worden geschakeld. De fabrikant moet deze voorziening inschakelen, maar de gebruiker kan deze uitschakelen. 2. Energiebesparing: besturingseenheid De besturingseenheid mag in de eerste spaarstand (sleep mode) niet meer vermogen opnemen dan 27 watt. Dit geldt voor een besturingseenheid die niet in netwerkmode (dus in stand-alone mode) staat. De besturingseenheid moet standaard na maximaal 30 minuten inactiviteit automatisch in de eerste spaarstand worden geschakeld. De fabrikant moet deze voorziening inschakelen, maar de gebruiker kan deze uitschakelen. In de tweede spaarstand (off-mode) mag de besturingseenheid niet meer vermogen opnemen dan 5 watt. 3. Verlenging van de levensduur De fabrikant moet voor de systeemeenheid en het toetsenbord een werkingsduur van ten minste drie jaar, voor de monitor een werkingsduur van ten minste één jaar garanderen. Deze garantie gaat in op de datum van levering aan de klant. De verkrijgbaarheid van compatibele onderdelen en service moeten gedurende vijf jaar na het verlaten van de fabriek worden gegarandeerd. Tevens moet de personal computer aan de volgende criteria voldoen: 1. De systeemeenheid moet modulair zijn opgebouwd, waardoor de componenten gemakkelijk te bereiken zijn. 2. De systeemeenheid moet met gewoon gereedschap toegankelijk zijn, hetgeen het vervangen van onderdelen vergemakkelijkt. 3. Ten minste de processor, de grafische kaart, het RAM-geheugen, de harde schijf en de eventuele CD-ROM-drive moeten kunnen worden geüpgraded. 4. Er moeten één of meer lege slots beschikbaar zijn. CRITERIA VOOR DE BESTE PRAKTIJKEN 4. Terugname en recycling De fabrikant moet de terugname garanderen van de personal computer en vervangen onderdelen, met uitzondering van door de gebruikers (bij bijv. medische of nucleaire toepassing) besmette componenten. Bovendien moet de personal computer aan de volgende criteria beantwoorden: 1. De systeemeenheid moet door één daartoe opgeleide persoon alleen kunnen worden gedemonteerd. 2. De fabrikant moet nagaan of de systeemeenheid demonteerbaar is en een demontagerapport leveren. In het rapport moet onder meer worden bevestigd dat de verbindingen: - gemakkelijk te vinden en te bereiken zijn, - zo gestandaardiseerd mogelijk zijn, - met universeel gereedschap toegankelijk zijn. 3. Niet-compatibele en gevaarlijke materialen moeten scheidbaar zijn. 4. 90 % van de plastic en metalen materialen in behuizing en chassis moet recycleerbaar zijn. 5. Eventueel vereiste labels moeten gemakkelijk te verwijderen zijn of geïntegreerd zijn. 6. Plastic onderdelen: a) mogen geen door de fabrikant toegevoegd lood of cadmium bevatten; b) moeten bestaan uit één polymeer of compatibele polymeren, behalve de behuizing, die uit niet meer dan twee types scheidbaar polymeer dient te bestaan; c) mogen geen metalen inlegelementen bevatten die niet kunnen worden verwijderd. 7. Plastic onderdelen die zwaarder zijn dan 25 g: a) mogen geen vlamvertragende stoffen bevatten die organisch gebonden broom of chloor bevatten; b) moeten conform ISO 11469 van een duurzaam merkteken ter identificatie van het gebruikte materiaal zijn voorzien. Dit criterium geldt niet voor geëxtrudeerde plastic materialen. 5. Gebruiksaanwijzing De personal computer moet worden verkocht met een gebruiksaanwijzing met adviezen over een, vanuit milieuoogpunt, correct gebruik en met name: 1. aanbevelingen voor het gebruik van de spaarstanden, inclusief de vermelding dat het uitschakelen van deze voorzieningen tot een hoger energieverbruik kan leiden, waardoor de gebruikskosten kunnen toenemen; 2. informatie over het maximale en minimale energieverbruik van de systeemeenheid en monitor in de bedrijfsstand, de eerste spaarstand en de tweede spaarstand, alsmede de vermelding dat het energieverbruik tot nul kan worden verminderd als de computer van het lichtnet wordt losgekoppeld of de wandcontactdoos wordt uitgeschakeld; 3. informatie over de garantie en verkrijgbaarheid van onderdelen; 4. informatie over de wijze waarop de systeemeenheid kan worden geopend en componenten, meer bepaald de processor, de grafische kaart, het RAM-geheugen, de harde schijf en de eventuele CD-ROM-drive kunnen worden vervangen; 5. informatie over onderdelen en materialen van de personal computer die opnieuw te gebruiken en/of recycleerbaar zijn; 6. advies over de wijze waarop de consument gebruik kan maken van de terugnamegarantie van de fabrikant. 6. Milieuverklaring Het product moet vergezeld gaan van een milieuverklaring die beschikbaar is voor de gebruiker. Dit document moet in overeenstemming zijn met de aanbevelingen van het technische verslag nr. 70 \"Product-related environmental attributes\" van de ECMA (Europese vereniging van computerfabrikanten). BEPROEVING 7. Testlaboratoria Zo nodig worden de computers op kosten van de aanvrager getest door laboratoria die voldoen aan de in de normen EN 45001 genoemde algemene eisen. INFORMATIE VOOR DE CONSUMENT De volgende tekst dient op voor de consument duidelijk zichtbare wijze (voorzover mogelijk naast het etiket) te worden aangebracht: - Dit product heeft de milieukeur van de Europese Unie gekregen omdat het efficiënt gebruik maakt van energie en zo ontworpen is dat het upgraden, recyclen en milieuvriendelijk verwijderen worden bevorderd. - In de gebruiksaanwijzing wordt verdere informatie gegeven over de wijze waarop de milieueffecten van dit apparaat zo klein mogelijk kunnen worden gehouden.",
  "source": "EUR LEX"
}