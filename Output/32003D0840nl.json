{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0840:NL:HTML\">",
  "content": "EUR-Lex - 32003D0840 - NL Avis juridique important | 32003D0840 2003/840/EG: Besluit van de Raad van 17 november 2003 betreffende de sluiting namens de Europese Gemeenschap van Verdrag nr. 180 van de Raad van Europa betreffende informatie en juridische samenwerking inzake diensten van de informatiemaatschappÄ³ Publicatieblad Nr. L 321 van 06/12/2003 blz. 0041 - 0042 Besluit van de Raad van 17 november 2003 betreffende de sluiting namens de Europese Gemeenschap van Verdrag nr. 180 van de Raad van Europa betreffende informatie en juridische samenwerking inzake diensten van de informatiemaatschappij (2003/840/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 133 juncto artikel 300, lid 2, eerste alinea, Gezien het voorstel van de Commissie, Overwegende hetgeen volgt: (1) Bij Verdrag nr. 180 van de Raad van Europa betreffende informatie en juridische samenwerking inzake diensten van de informatiemaatschappij (\"het verdrag\") is een internationaal systeem van voorafgaande kennisgeving en bestuurlijke samenwerking op het gebied van de diensten van de informatiemaatschappij ingesteld. (2) De diensten van de informatiemaatschappij die op afstand, langs elektronische weg en op individueel verzoek van een afnemer van diensten (volgens de definitie van artikel 2 van het verdrag) worden geleverd, zijn diensten die worden verricht zonder dat de dienstverrichter of de afnemer van de dienst zich fysiek verplaatst. Derhalve vallen ze onder het gemeenschappelijk handelsbeleid en onder de uitsluitende bevoegdheid van de Europese Gemeenschap, zoals het Hof van Justitie van de Europese Gemeenschappen in Advies nr. 1/94 betreffende de Wereldhandelsorganisatie(1) bevestigd heeft. (3) De ervaring die is opgedaan met het mechanisme voor voorafgaande juridische informatie en bestuurlijk overleg op het gebied van on-linediensten van Richtlijn 98/34/EG van het Europees Parlement en de Raad van 22 juni 1998 betreffende een informatieprocedure op het gebied van normen en technische voorschriften(2), die sinds 1999 operationeel is, is zeer positief. (4) Op internationaal vlak moet er in het kader van de Raad van Europa snel een soortgelijk mechanisme worden ingevoerd. De Gemeenschap heeft er een direct belang bij hieraan deel te nemen. Dankzij een dergelijk mechanisme kan zij namelijk regelmatig op de hoogte worden gebracht van regelgevingsinitiatieven die in andere landen in voorbereiding zijn en zo nodig opmerkingen maken over ontwerpen die in de context van de on-lineactiviteiten ernstige juridische en economische gevolgen zouden hebben. (5) Deze deelname is in de praktijk gebaseerd op de operationele voorzieningen die in 1983 zijn ingevoerd bij Richtlijn 83/189/EEG, die is ingetrokken en werd vervangen door Richtlijn 98/34/EG, waardoor met name wordt vermeden dat de autoriteiten van de lidstaten in verband met de kennisgevingen zwaarder worden belast dan nu al uit hoofde van Richtlijn 98/34/EG. (6) Het verdrag dient te worden goedgekeurd, BESLUIT: Artikel 1 Verdrag nr. 180 van de Raad van Europa betreffende informatie en juridische samenwerking inzake diensten van de informatiemaatschappij wordt namens de Europese Gemeenschap goedgekeurd. De tekst van het verdrag is als bijlage bij dit besluit gevoegd(3). Artikel 2 De voorzitter van de Raad wordt gemachtigd de persoon aan te wijzen die gemachtigd is het verdrag te ondertekenen teneinde daardoor de Gemeenschap te binden. Artikel 3 Dit besluit wordt gepubliceerd in het Publicatieblad van de Europese Unie. Gedaan te Brussel, 17 november 2003. Voor de Raad De voorzitter G. Alemanno (1) Advies van het Hof van 15 november 1994, Jurispr. 1994, blz. I-5267. (2) PB L 204 van 21.7.1998, blz. 37. Richtlijn gewijzigd bij Richtlijn 98/48/EG (PB L 217 van 5.8.1998, blz. 1). (3) De tekst van het gesloten verdrag bestaat in het Engels en het Frans, zijnde beide teksten gelijkelijk authentiek.",
  "source": "EUR LEX"
}