{
  "url": "http://www.w3.org/1999/xhtml\"><!--",
  "content": "L_2016053NL.01000101.xml 1.3.2016 NL Publicatieblad van de Europese Unie L 53/1 UITVOERINGSVERORDENING (EU) 2016/283 VAN DE COMMISSIE van 24 februari 2016 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) Het Comité douanewetboek heeft geen advies uitgebracht binnen de door zijn voorzitter vastgestelde termijn, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 24 februari 2016. Voor de Commissie, namens de voorzitter, Stephen QUEST Directeur-generaal Belastingen en Douane-unie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een artikel, voornamelijk vervaardigd uit kunststof, in de vorm van een puntige cilinder (een zogenoemde „led-glitterlamp”) met een hoogte van ongeveer 17 cm. Het artikel heeft een bredere voet, loopt bovenaan toe in een punt en heeft een middengedeelte van transparante kunststof. Het middengedeelte is binnenin versierd met een gestileerd figuur van een meisje en is gevuld met een transparante vloeistof waarin glittertjes rondzweven. De voet bevat verscheidene op batterijen werkende lichtdioden (leds). Wanneer het artikel wordt geschud, geeft het middengedeelte een zachte gloed af in verschillende kleuren. Na het schudden licht het artikel slechts even, gedurende ongeveer een minuut, op. Zie afbeelding. ( *1 ) 3926 40 00 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 3926  en 3926 40 00 . Het artikel kan niet worden ingedeeld als een verlichtingstoestel onder post 9405  omdat het niet hoofdzakelijk bestemd is om bijvoorbeeld een kamer te verlichten en ook geen lamp voor bijzondere doeleinden is (zie ook de GS-toelichtingen op post 9405 , onder I), punten 1) en 3)). Gezien zijn objectieve kenmerken is het artikel niet hoofdzakelijk bedoeld voor het amusement van personen (kinderen of volwassenen) (zie ook de GS-toelichtingen op post 9503 , onder D)). Indeling onder post 9503  als speelgoed is derhalve ook uitgesloten. Gezien zijn objectieve kenmerken is het artikel hoofdzakelijk ontworpen voor decoratieve doeleinden. De verlichting versterkt enkel het decoratieve effect. Het artikel moet daarom worden ingedeeld onder GN-code 3926 40 00  als andere versieringsvoorwerpen van kunststof. ( *1 ) De afbeelding is louter ter informatie.",
  "source": "EUR LEX"
}