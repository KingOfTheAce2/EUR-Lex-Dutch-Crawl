{
  "url": "http://www.w3.org/1999/xhtml\"><!--",
  "content": "L_2021294NL.01000101.xml 17.8.2021 NL Publicatieblad van de Europese Unie L 294/1 UITVOERINGSVERORDENING (EU) 2021/1367 VAN DE COMMISSIE van 6 augustus 2021 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 6 augustus 2021. Voor de Commissie Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Vierwielig voertuig aangedreven door een op twee oplaadbare accu’s van 12 V en 45 Ah werkende gelijkstroommotor van 24 V en 800 W. Het is ongeveer 65 cm breed, 125 cm lang en 129 cm hoog (gemeten aan de rugleuning van de stoel, 85 cm met de rugleuning ingeklapt). Het totaalgewicht bedraagt ongeveer 107 kg (108 kg inclusief accu’s). Het maximale laadvermogen bedraagt ongeveer 130 kg. Het voertuig bezit de volgende kenmerken: — een horizontaal platform dat de voor- en achtergedeelten verbindt; het platform kan op geen enkele wijze worden versteld (bijv. ingeklapt of gekanteld) om te voldoen aan de behoeften van de gebruiker; — twee geveerde assen, achterasaandrijving en een wielbasis van 820 mm; — maximale klimhoek 13 0 ; — draaicirkel 210 cm; — twee sets luchtbanden (de achterbanden zijn groter dan de voorbanden); — een configureerbare, in hoogte verstelbare en draaibare stoel met steunen en armleuningen en een antislipoppervlak voor de voeten; — een verstelbare en inklapbare stuurkolom met een ovaal stuur; — voor- en achterlichten, richtingaanwijzers en achteruitkijkspiegels. De stuurkolom is ook voorzien van een dashboard met een schakelkast, snelheidsregeling, een knop voor de claxon, een schakelaar voor onbelast draaien van de motor, een schakelaar voor de richtingaanwijzers, een schakelaar voor de verlichting, een controlelampje voor de accustatus en een snelheidsregelaar. Het voertuig heeft twee handmatig te bedienen hendels voor optrekken, remmen en achteruitrijden. De besturing kan worden aangepast om bediening met één hand mogelijk te maken. Het voertuig heeft een “slim” elektromagnetisch regeneratief remsysteem. Met volledig opgeladen accu’s heeft het voertuig een maximumbereik van 45 kilometer en een maximumsnelheid van ongeveer 15-16 km/h. Het kan worden voorzien van kantelbeveiligingswieltjes aan de achterkant, een boodschappenmandje, een houder voor een wandelstok enz. Het voertuig kan voor transportdoeleinden worden opgeborgen. Het kan worden gebruikt op straten, trottoirs, voetpaden, paden in parken, fietspaden en bepaalde wandelpaden, of in voetgangerszones (bijv. winkelgebieden). Zie afbeelding ( *1 ) 8703 10 18 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 8703 , 8703 10  en 8703 10 18 . Indeling onder post 8713  als invalidewagen is uitgesloten, aangezien het voertuig niet speciaal is ontworpen voor het vervoer van gehandicapten: het heeft geen speciale kenmerken die een handicap verlichten. Hoewel het voertuig zodanig is ontworpen dat het met één hand kan worden gestuurd en het is voorzien van een comfortabele draaibare stoel met steunen en een antislipoppervlak voor de voeten (en het als optie kan worden voorzien van kantelbeveiligingswieltjes), zijn die kenmerken objectief gezien geen speciale kenmerken die zijn ontworpen om een handicap te verlichten (zie ook de GN-toelichtingen op onderverdeling 8713 90 00 , de GS-toelichting op post 8713  en het GS-indelingsadvies 8703.10/1). Bovendien zijn voertuigen die zijn uitgerust met een afzonderlijke, verstelbare stuurkolom en voertuigen met een maximumsnelheid van meer dan 10 km/uur uitgesloten van post 8713  (zie ook de GN-toelichtingen op onderverdeling 8713 90 00 ). Het voertuig wordt gebruikt voor personenvervoer en is bij aanbieding bij de douane niet herkenbaar als voertuig dat uitsluitend bestemd is voor invaliden (zie zaak C-198/15 ( 1 ) ), gebaseerd op de objectieve kenmerken en eigenschappen ervan die moeten worden vastgesteld op het ogenblik van de inklaring (zie zaak C-286/15 ( 2 ) ). Daaropvolgende wijzigingen van het voertuig worden niet in aanmerking genomen, evenmin als beoordelingen die nationale autoriteiten uitvoeren voor andere doeleinden dan die welke zijn vastgesteld in de douanewetgeving. Het voertuig is een speciaal type voertuig voor personenvervoer. Het moet daarom worden ingedeeld onder GN-code 8703 10 18  als motorvoertuigen hoofdzakelijk ontworpen voor personenvervoer, soortgelijk aan speciale voertuigen voor het vervoer van personen op golfvelden. ( *1 ) De foto is louter ter informatie. ( 1 ) Arrest van het Hof van 26 mei 2016, Invamed Group Ltd en anderen tegen Commissioners for Her Majesty’s Revenue & Customs , C-198/15, ECLI:EU:C:2016:362. ( 2 ) Arrest van het Hof van 26 mei 2016, Latvijas propāna gaze , C-286/15, ECLI:EU:C:2016:363, punt 33.",
  "source": "EUR LEX"
}