{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998M1262:NL:HTML\">",
  "content": "EUR-Lex - 31998M1262 - NL Avis juridique important | 31998M1262 BESCHIKKING VAN DE COMMISSIE van 24/09/1998 waarbij een concentratie verenigbaar met de gemeenschappelijke markt wordt verklaard (Zaak nr. IV/M.1262 - CEBECO/PLUKON) op grond van Verordening (EEG) nr. 4064/89 van de Raad (Slechts de tekst in de Nederlandse taal is authentiek) Publicatieblad Nr. C 073 van 17/03/1999 blz. 0008 BESCHIKKING VAN DE COMMISSIE van 24/09/1998 waarbij een concentratie verenigbaar met de gemeenschappelijke markt wordt verklaard (Zaak nr. IV/M.1262 - CEBECO/PLUKON) op grond van Verordening (EEG) nr. 4064/89 van de Raad (Slechts de tekst in de Nederlandse taal is authentiek) Brussel, 24.09.4998 SG(98)D/7982 Aan de aanmeldende partij Onderwerp:  Zaak IV/M.1262 Cebeco/Plukon Aanmelding ingevolge artikel 4 van Verordening (EEG) nr 4064/89 van de Raad 1.  Op 21/8/1998 ontving the Commissie een aanmelding van een beoogde concentratie in de zin van artikel 4 van Verordening (EEG) nr. 4064/89 van de Raad (hierna de concentratieverordening genoemd), waarin is medegedeeld dat de onderneming Cebeco Handelsraad UA (hierna: Cebeco) beoogt de uitsluitende zeggenschap te verkrijgen over de onderneming Plukon Beheer B.V. (hierna: Plukon), door de overname van aandelen. 2.  Na een beoordeling van de aanmelding is de Commissie tot het besluit gekomen dat de aangemelde overname binnen het bereik valt van Verordening nr. 4064/89 van de Raad en dat deze geen ernstige twijfels oproept aangaande haar verenigbaarheid met de gemeenschappelijke markt. I.  DE PARTIJEN 3.  De activiteiten van de betrokken ondernemingen kunnen als volgt worden samengevat: Cebeco is een onderneming op coöperatieve grondslag welke activiteiten ontplooit in de gehele agro-industriële bedrijfskolom. Het algemene doel van Cebeco is het leveren van een bijdrage aan de bedrijfseconomische belangen van de aangesloten boeren en tuinders. Haar activiteiten kunnen globaal worden ingedeeld in a.) de sector planten en zaden (zowel ontwikkeling als verkoop), b.) ontwikkeling, inkoop en verkoop van grond- en hulpstoffen en dierlijk uitgangsmateriaal voor boeren en tuinders (bijvoorbeeld veevoeders, kunstmeststoffen) en c.) be- en verwerking van agrarische grondstoffen, zoals aardappelen, vlees, eieren en tuinbouwgroenten tot maaltijden, maaltijdcomponenten of snacks. Plukon, via haar dochtermaatschappij Plukon Poultry B.V., slacht en verwerkt pluimveevlees (kip en kalkoen) tot producten voor verkoop aan, onder andere, supermarkten en restaurantketens. Middels een tweede dochtermaatschappij, Plukon Plusfood B.V. is Plukon actief in de verwerking van pluimveevlees tot diepvriesproducten ten behoeve van onder meer catering en fastfood-bedrijven. II.  CONCENTRATIE 4.  Op dit moment heeft Cebeco dezelfde (gedeeltelijke) zeggenschapsrechten heeft over Plukon als de enige andere aandeelhouder, Meneba NV. De overname van aandelen resulteert in het verkrijgen van de uitsluitende zeggenschap door Cebeco over Plukon en haar dochtermaatschappijen en is daardoor te definiëren als een concentratie in de zin van artikel 3 lid 1 sub b van de concentratieverordening. III.  COMMUNAUTAIRE DIMENSIE 5.  De betrokken partijen hebben een gezamenlijke wereldwijde jaaromzet van meer dan 2500 miljoen ECU (Cebeco: 2 425 miljoen ECU, Plukon, 323 miljoen ECU). Zij hebben gezamenlijk een omzet van meer dan 100 miljoen ECU in ten minste drie Lidstaten (Nederland, Duitsland, Engeland, Frankrijk) , en in die Lidstaten behalen zij ieder afzonderlijk een omzet van meer dan 25 miljoen ECU. Bovendien is de omzet van zowel Cebeco als Plukon meer dan 100 miljoen ECU in de Gemeenschap, maar zij behalen geen van beiden meer dan tweederde van hun totale omzet binnen één en dezelfde lidstaat. De aangemelde concentratie heeft daarom een communautaire dimensie ingevolge artikel 1, lid 3, van de concentratieverordening. IV.  VERENIGBAARHEID MET DE GEMEENSCHAPPELIJKE MARKT Relevante productmarkt 6.  Uit de door partijen verstrekte gegevens blijkt dat pluimveevlees, voor wat betreft consumentenvoorkeur en prijsstelling, is te onderscheiden van andere vleessoorten (met name varkens- en rundvlees). Producenten leggen zich veelal toe op de verwerking van een specifieke vleessoort, met als gevolg dat voor de verschillende vleessoorten andere producenten actief zijn. Echter, zoals hieronder gegeven beoordeling zal blijken, zelfs indien alle vleessoorten geacht kunnen worden tot één markt te horen, zal de operatie niet leiden tot de versterking of vorming van een machtspositie. Een verdere behandeling van de vraag of de bovengenoemde vleessoorten tot eenzelfde markt behoren kan daarom achterwege blijven. 7.  Overigens is het mogelijk binnen pluimveevlees een verdere onderverdeling van markten te maken, bijvoorbeeld voor het slachten van pluimvee enerzijds en het verwerken van vlees anderzijds. Aangaande de verwerking zou weer een afbakening gemaakt kunnen worden naar vers vlees, diepvriesproducten, vleeswaren (voorgesneden en voorverpakte producten bestemd voor broodbeleg), snacks (zoals kip-nuggets), etc. Echter, ook in het geval van een afbakening van dergelijke (sub-) markten voor pluimveevlees, zal de operatie op geen van die (sub-) markten significante gevolgen voor de mededinging hebben, met name omdat Cebeco slechts in beperkte mate actief is op het gebied van pluimveevlees, zoals hieronder zal blijken. Relevante geografische markt 8.  De precieze definitie van de geografische markt(en) voor de productie en verkoop van alle vleessoorten tezamen kan in het onderhavige geval achterwege blijven omdat de operatie ook op de meest nauwe geografische markt geen significante gevolgen voor de mededinging zal hebben. 9.  Voor wat betreft pluimveevlees afzonderlijk blijkt ten aanzien van het slachten dat Plukon haar slacht-pluimvee voor [het overgrote deel] in Nederland inkoopt. Hoewel dit duidt op het bestaan van een markt aan de inkoopzijde die eerder nationaal van aard is, kan de precieze definitie van de geografische markt achterwege worden gelaten, omdat de operatie geen significante gevolgen voor de mededinging zal hebben. Ten aanzien van de verkoop van pluimveevleesproducten, is het mogelijk een onderscheid te maken voor de verkoop van verse vleesproducten en verkoop van de langer houdbare (diepvries-)producten. De markt voor verse producten zou nationaal van aard kunnen zijn, terwijl diepvries producten, zo blijkt uit gegevens die door de aanmeldende partij zijn verstrekt, veel verder vervoerd kunnen worden, waardoor aan de markt een ruimer dan nationaal karakter toegekend zou kunnen worden. Echter ook hier kan de precieze definitie van de geografische dimensie van die markt(en) achterwege worden gelaten omdat de operatie geen significante gevolgen voor de mededinging zal hebben, zoals hieronder beschreven. Beoordeling 10.  Indien de diverse vleessoorten geacht worden te behoren dezelfde productmarkt, blijkt dat het marktaandeel van Cebeco in Nederland niet meer dan [tussen 5-10%] is. Het aandeel van Plukon in Nederland is, op basis van die marktdefinitie, is in ieder geval minder dan [tussen 5-10%]. In andere Lidstaten zijn de marktaandelen van beide partijen geringer. 11.  Voor wat betreft pluimveevlees alleen, blijkt uit de door de aanmeldende partij verstrekte gegevens dat Cebeco niet of nauwelijks activiteiten ontplooit, en er dus maar in zeer beperkte mate sprake is van een overlap met de activiteiten van Plukon. Cebeco verricht geen slachtactiviteiten voor pluimveevlees en verkoopt slechts vleeswaren, waaronder vleeswaren van pluimveevlees, en doet dit slechts binnen Nederland. Plukon op haar beurt verkoopt geen vleeswaren van pluimveevlees in Nederland. Alleen indien uitgegaan wordt van een markt ruimer dan die voor vleeswaren van  pluimveevlees is er aldus sprake van enige overlap. 12.  Op basis van een dergelijke marktdefinitie heeft Cebeco in Nederland een aandeel van hooguit [tussen 0-10%]. Plukon heeft een aandeel van niet meer dan [tussen 20-30%]. Echter, significante concurrenten zijn aanwezig, zoals Storteboom/Brokking (geschat aandeel [tussen 10-20%]), HAM ([tussen 10-20%]) en Goossens ([tussen 10-20%]), alsmede nog een aantal bedrijven met een aandeel van tussen de [tussen 0-10%]. 13.  Overigens is nog vermeldenswaardig dat voor wat betreft het slachten Plukon in Nederland een aandeel heeft van [tussen 10-15%] en daarmee de tweede marktdeelnemer is achter Storteboom/Brokking. In andere Lidstaten is haar aandeel geringer en op Europees niveau heeft zij een aandeel van ongeveer [tussen 0-5%] van alle pluimvee slachtingen. Aangaande vers pluimveevlees kan nog worden vermeld dat Plukon's afnemers voornamelijk grote detailhandelsketens zijn. Meer dan [meer dan 50%] van de omzet van Plukon bestaat uit verkopen aan haar zes grootste afnemers, waardoor sprake is van een bepaald commercieel tegenwicht aan de zijde van afnemers. Voor de verkoop van diepvriesproducten afzonderlijk valt nog te vermelden dat Plukon de tweede marktdeelnemer is op de markt achter de onderneming Mora, met respectieve marktaandelen van [tussen 20-30%] en [tussen 30-40%]. 14.  Uit het voorgaande blijkt dat door de operatie geen machtspositie wordt gecreëerd of versterkt als gevolg waarvan de mededinging op de gemeenschappelijke markt of een wezenlijk deed daarvan op significante wijze wordt belemmerd. V. CONCLUSIE 15.  Op grond van de bovenstaande overwegingen heeft de Commissie besloten zich niet te verzetten tegen de aangemelde operatie en deze, overeenkomstig artikel 6, lid1, sub b, van de concentratieverordening, als verenigbaar met de gemeenschappelijke markt en het functioneren van de EER overeenkomst te verklaren. Voor de Commissie",
  "source": "EUR LEX"
}