{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998D0216:NL:HTML\">",
  "content": "EUR-Lex - 31998D0216 - NL Avis juridique important | 31998D0216 98/216/EG: Besluit van de Raad van 9 maart 1998 met betrekking tot de sluiting, namens de Gemeenschap, van het Verdrag van de Verenigde Naties ter bestrijding van woestijnvorming in de landen die te kampen hebben met ernstige droogte en/of woestijnvorming, in het bijzonder in Afrika Publicatieblad Nr. L 083 van 19/03/1998 blz. 0001 - 0002 BESLUIT VAN DE RAAD van 9 maart 1998 met betrekking tot de sluiting, namens de Gemeenschap, van het Verdrag van de Verenigde Naties ter bestrijding van woestijnvorming in de landen die te kampen hebben met ernstige droogte en/of woestijnvorming, in het bijzonder in Afrika (98/216/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op de artikelen 130 R, lid 4, en 130 Y, in samenhang met artikel 228, lid 2, eerste zin, en lid 3, eerste alinea, Gezien het voorstel van de Commissie (1), Gezien het advies van het Europees Parlement (2), Overwegende dat de Commissie namens de Gemeenschap aan de onderhandelingen over de uitwerking van een International Verdrag ter bestrijding van woestijnvorming heeft deelgenomen, overeenkomstig het haar daartoe door de Raad verstrekte mandaat; Overwegende dat dit verdrag op 14 oktober 1994 namens de Gemeenschap te Parijs werd getekend; Overwegende dat dit verdrag ten doel heeft de woestijnvorming te bestrijden en de gevolgen van de droogte te verzachten in de landen die te kampen hebben met droogte en/of woestijnvorming, in het bijzonder in Afrika, door middel van doeltreffende maatregelen op alle niveaus, ondersteund door internationale samenwerkings- en partnerschapsregelingen, in het kader van een geïntegreerde aanpak om tot een duurzame ontwikkeling in de getroffen gebieden te komen; Overwegende dat woestijnvorming een belangrijk milieuprobleem is, dat wordt veroorzaakt door ingewikkelde wisselwerkingen tussen materiële, biologische, politieke, sociale, culturele en economische factoren; Overwegende dat de Gemeenschap maatregelen heeft aangenomen - waaronder ook wetteksten - en acties heeft gesteund op de door het verdrag bestreken terreinen, en dat het aan haar is om haar inzet op internationaal vlak op die terreinen te bevestigen en voort te zetten; Overwegende dat het beleid van de Gemeenschap op milieugebied bijdraagt tot de internationale bevordering van maatregelen om regionale of wereldwijde milieuproblemen, waaronder ook de woestijnvorming, te bestrijden; Overwegende dat het ontwikkelingssamenwerkingsbeleid van de Gemeenschap een duurzame economische en sociale ontwikkeling in, meer in het bijzonder, de allerarmste ontwikkelingslanden bevordert, evenals de armoedebestrijding in de ontwikkelingslanden; deze twee doelstellingen worden ook met dit verdrag nagestreefd; Overwegende bovendien dat het verdrag bepalingen behelst op grond waarvan milieubeschermingsacties kunnen worden gevoerd via de bestrijding van woestijnvorming in het noordelijke Middellandse-Zeegebied; Overwegende dat het beleid van de Gemeenschap op het gebied van het wetenschappelijk en technisch onderzoek het milieubehoud en de woestijnvormingsbestrijding aanzienlijk bevordert, met name door middel van specifieke programma's, samenwerking met derde landen en ook via de activiteiten in verband met mondiale milieuverandering (\"global change\") van het milieu- en klimaatprogramma; Overwegende dat de sluiting van dit verdrag in overweging kan worden genomen in het kader van de goedkeuring van eventuele maatregelen betreffende specifieke acties op het gebied van economische en sociale samenhang; Overwegende dat de Gemeenschap en de lidstaten in het kader van kun respectieve bevoegdheden met derde landen en terzake bevoegde internationale organisaties samenwerken; Overwegende dat alle lidstaten het verdrag reeds gesloten hebben door hun respectieve bekrachtigingsinstrumenten neder te leggen; Overwegende dat de sluiting van dit verdrag door de Gemeenschap bijdraagt tot de verwezenlijking van de doelstellingen in de artikelen 130 A, 130 B en 130 U van het Verdrag, BESLUIT: Artikel 1 Het Verdrag van de Verenigde Naties ter bestrijding van woestijnvorming in de landen die te kampen hebben met ernstige droogte en/of woestijnvorming, in het bijzonder in Afrika, wordt namens de Gemeenschap goedgekeurd. De tekst van het verdrag en de bevoegdheidsverklaring overeenkomstig artikel 34, lid 2 en lid 3, van het verdrag zijn aan dit besluit gehecht. Artikel 2 De Voorzitter van de Raad mag de persoon of de personen aanwijzen die gemachtigd is (zijn) om het bekrachtigingsinstrument van het verdrag bij de secretaris-generaal van de Organisatie van de Verenigde Naties neder te leggen, overeenkomstig artikel 34 van het verdrag. Deze persoon of personen legt (leggen) tegelijkertijd de aan dit besluit gehechte bevoegdheidsverklaring neder. Artikel 3 Het standpunt dat de Gemeenschap inneemt in de conferentie van de partijen, wanneer dat orgaan besluiten met rechtsgevolgen dient aan te nemen, wordt op voorstel van de Commissie met gekwalificeerde meerderheid van stemmen door de Raad vastgesteld. De Gemeenschap wordt in de conferentie van de partijen door de Commissie vertegenwoordigd voor aangelegenheden die onder de bevoegdheid van de Gemeenschap vallen. Artikel 4 Dit besluit wordt bekendgemaakt in het Publicatieblad van de Europese Gemeenschappen. Gedaan te Brussel, 9 maart 1998. Voor de Raad De Voorzitter G. BROWN (1) PB C 299 van 30.9.1997, blz. 1. (2) PB C 339 van 10.11.1997.",
  "source": "EUR LEX"
}