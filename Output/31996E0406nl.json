{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996E0406:NL:HTML\">",
  "content": "EUR-Lex - 31996E0406 - NL Avis juridique important | 31996E0406 96/406/GBVB: Gemeenschappelijk optreden van 10 juni 1996 door de Raad aangenomen op grond van artikel J.3 van het Verdrag betreffende de Europese Unie, met betrekking tot het optreden van de Unie ter ondersteuning van het verkiezingsproces in Bosnië-Herzegovina Publicatieblad Nr. L 168 van 06/07/1996 blz. 0001 - 0001 GEMEENSCHAPPELIJK OPTREDEN van 10 juni 1996 door de Raad aangenomen op grond van artikel J.3 van het Verdrag betreffende de Europese Unie, met betrekking tot het optreden van de Unie ter ondersteuning van het verkiezingsproces in Bosnië-Herzegovina (96/406/GBVB) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op de artikelen J.3 en J.11, Gezien de conclusies van de Europese Raad van Madrid van 15 en 16 december 1995, Gezien de conclusies van de Raad van 13 mei 1996, NEEMT HET VOLGENDE GEMEENSCHAPPELIJK OPTREDEN AAN: Artikel 1 Dit gemeenschappelijk optreden beoogt het verlenen van steun door de Europese Unie aan de activiteiten van de OVSE, krachtens de vredesovereenkomsten van Parijs, in verband met de verkiezingen in Bosnië-Herzegovina. Het gemeenschappelijk optreden past in het door de OVSE vastgestelde kader voor de voorbereiding van, het toezicht op en het waarnemen van het verkiezingsproces. Dit gemeenschappelijk optreden vormt een versterking van de steun die de Europese Unie reeds aan de activiteiten van de OVSE verleent door middel van de Waarnemersmissie van de Europese Gemeenschap (European Community Monitoring Mission), door het optreden van de Gemeenschap zelf en door de Lid-Staten op nationale basis. De Waarnemersmissie van de Europese Gemeenschap verleent haar volledige medewerking aan de opdracht van de OVSE, die in de eerste plaats gericht is op het verkiezingsproces. Artikel 2 De in artikel 1 bedoelde steun bestaat in het ter beschikking stellen van een contingent supervisors van de Europese Unie die onder auspiciën van de OVSE supervisie uitoefenen op de verkiezingen. Artikel 3 1. Ter dekking van de kosten in verband met de verwezenlijking van de doelstellingen van het gemeenschappelijk optreden wordt er een bedrag van 3 miljoen ecu uitgetrokken op de algemene begroting van de Europese Gemeenschappen voor het jaar 1996. 2. De supervisors van de Europese Unie nemen, in het kader van de opdracht van de OVSE, voor een periode van vier weken deel aan de supervisie van het gehele verkiezingsproces. Hun supervisieactiviteiten worden gefinancierd uit het in lid 1 genoemde bedrag. Uit dit bedrag worden bestreden de kosten in verband met de deelneming van de supervisors van de Europese Unie (bijvoorbeeld: dagvergoedingen, verblijfskosten, speciale kleding voor de supervisors, opleidingskosten, vervoer in de regio en de heen- en terugreis naar de betrokken gebieden alsmede de kosten van verzekeringen). 3. De uitgaven die worden gefinancierd uit het in lid 1 bedoelde bedrag, worden beheerd met inachtneming van de procedures en voorschriften van de Gemeenschap op begrotingsgebied. Artikel 4 De Raad zal dit gemeenschappelijk optreden in voorkomend geval opnieuw bezien met het oog op het verlenen van steun van de Europese Unie aan de waarnemingsactiviteiten in verband met de verkiezingen die onder auspiciën van de OVSE worden ontplooid. Artikel 5 De Raad zal de balans opmaken van de tenuitvoerlegging van dit gemeenschappelijk optreden. Artikel 6 Dit gemeenschappelijk optreden treedt in werking op de dag waarop het wordt aangenomen. Dit gemeenschappelijk optreden wordt in het Publikatieblad bekendgemaakt. Gedaan te Luxemburg, 10 juni 1996. Voor de Raad De Voorzitter L. DINI",
  "source": "EUR LEX"
}