{
  "url": "http://www.w3.org/1999/xhtml\">",
  "content": "L_202401175NL.000101.fmx.xml Publicatieblad van de Europese Unie NL L-serie 2024/1175 19.4.2024 BESLUIT (GBVB) 2024/1175 VAN DE RAAD van 19 april 2024 tot wijziging van Besluit (GBVB) 2020/1999 betreffende beperkende maatregelen tegen ernstige schendingen van de mensenrechten DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien Besluit (GBVB) 2020/1999 van de Raad van 7 december 2020 betreffende beperkende maatregelen tegen ernstige schendingen van de mensenrechten ( 1 ) , en met name artikel 5, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 7 december 2020 heeft de Raad Besluit (GBVB) 2020/1999 vastgesteld. (2) Op 8 december 2020 benadrukten de Unie en haar lidstaten in de verklaring van de hoge vertegenwoordiger van de Unie voor buitenlandse zaken en veiligheidsbeleid (“de hoge vertegenwoordiger”) namens de Europese Unie inzake de wereldwijde EU-sanctieregeling voor de mensenrechten nog eens dat zij sterk hechten aan bevordering en bescherming van de mensenrechten in de hele wereld. Met de wereldwijde EU-sanctieregeling voor de mensenrechten onderstreept de Unie dat zij vastbesloten is een grotere rol op zich te nemen bij de aanpak van ernstige mensenrechtenschendingen wereldwijd. Het daadwerkelijk genot van de mensenrechten door iedereen is een strategisch doel van de Unie. Eerbied voor de menselijke waardigheid, vrijheid, democratie, gelijkheid, de rechtsstaat en de mensenrechten is een fundamentele waarde van de Unie en van haar gemeenschappelijk buitenlands en veiligheidsbeleid. (3) In zijn verklaring van 16 december 2023 benadrukte de hoge vertegenwoordiger de bezorgdheid van de Unie over het toegenomen geweld tegen Palestijnen door extremistische kolonisten op de bezette Westelijke Jordaanoever, dat een ongekend niveau heeft bereikt. De Unie is het geweld van kolonisten krachtig blijven veroordelen en heeft opgeroepen tot het afleggen van verantwoording. De Unie heeft daarnaast Israël opgeroepen om geweld van kolonisten te voorkomen en ervoor te zorgen dat de daders van misdrijven ter verantwoording worden geroepen. Sinds de terroristische aanslagen van Hamas tegen Israël van 7 oktober 2023 is het geweld van kolonisten drastisch toegenomen. (4) In dat verband moeten vier personen en twee entiteiten worden toegevoegd aan de in de bijlage bij Besluit (GBVB) 2020/1999 opgenomen lijst van natuurlijke en rechtspersonen, entiteiten en lichamen die aan beperkende maatregelen zijn onderworpen. (5) Besluit (GBVB) 2020/1999 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit (GBVB) 2020/1999 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 19 april 2024. Voor de Raad De voorzitter H. LAHBIB ( 1 ) PB L 410 I van 7.12.2020, blz. 13 . BIJLAGE De bijlage bij Besluit (GBVB) 2020/1999 wordt als volgt gewijzigd: 1) De volgende vermeldingen worden toegevoegd aan de lijst van natuurlijke personen en rechtspersonen, entiteiten en lichamen onder rubriek “A. Natuurlijke personen”: Namen (Transliteratie naar Latijns schrift) Namen Identificatiegegevens Motivering voor plaatsing op de lijst Datum van plaatsing op de lijst “106. Neria BEN PAZI alias Naria BEN FAZI Geboortedatum: 28.11.1993 Nationaliteit: Israëlisch Geslacht: man ID-nummer: 311509004 Neria Ben Pazi heeft in 2019 vier van de meest gewelddadige nederzettingen op de Westelijke Jordaanoever gesticht. Hij is een van de belangrijkste daders van de gedwongen ontheemding van de Bedoeïnengemeenschap van Wadi-as-Seeq bij Ramallah. Sinds 2021 wordt Neria Ben Pazi beschuldigd van herhaalde aanvallen op Palestijnen in Wadi Seeq en Deir Jarir, en zijn daden zijn vergeleken met foltering. Op 12 oktober 2023 nam hij deel aan een gewelddadige aanval in Wadi Seeq, waarbij Palestijnen werden afgeranseld, geboeid en in hun ondergoed gefotografeerd. Kolonisten urineerden op hen en doofden sigaretten op hen uit. Hij is daarom verantwoordelijk voor ernstige schendingen van de mensenrechten van Palestijnen, waaronder foltering en andere wrede, onmenselijke of onterende behandelingen of straffen, die ook aanleiding geven tot ernstige bezorgdheid in het licht van de doelstellingen van het gemeenschappelijk buitenlands en veiligheidsbeleid, vermeld in artikel 21 van het Verdrag betreffende de Europese Unie. 19.4.2024 107. Yinon LEVI Geboortedatum: 12.12.1992 Nationaliteit: Israëlisch Geslacht: man ID-nummer: 203807276 Yinon Levi heeft vanuit zijn huis in de illegale landbouwnederzetting Mitarim deelgenomen aan meerdere gewelddadigheden tegen naburige dorpen. Het betrof onder meer de bestorming en beschadiging van huizen van Palestijnse families, ook in het bijzijn van vrouwen en kinderen, en het ophitsen van honden tegen Palestijnse herders om hen fysiek aan te vallen en tegelijkertijd zijn eigen kudde te laten grazen op hun particuliere grond. Hij is daarom verantwoordelijk voor ernstige en wijdverbreide schendingen van de mensenrechten, gericht tegen het recht van de Palestijnen op lichamelijke en geestelijke integriteit, hun recht op eigendom en hun recht op eerbiediging van privéleven, familie- en gezinsleven, die ook aanleiding geven tot ernstige bezorgdheid in het licht van de doelstellingen van het gemeenschappelijk buitenlands en veiligheidsbeleid, vermeld in artikel 21 van het Verdrag betreffende de Europese Unie. 19.4.2024 108. Meir Mordechai ETTINGER מאיר אטינגר (Hebreeuwse spelling) Functie(s): lid van Hilltop Youth Geboortedatum: 4.10.1991 Geboorteplaats: Kiryat Moshe, Jeruzalem, Israël Nationaliteit: Israëlisch Geslacht: man Geassocieerde entiteit: Hilltop Youth Meir Ettinger wordt beschouwd als een vooraanstaande figuur van Hilltop Youth, een radicale jongerengroep waarvan de leden bekendstaan om gewelddadigheden tegen Palestijnen en hun dorpen op de Westelijke Jordaanoever. Hilltop Youth vestigt zich op heuveltoppen op de Westelijke Jordaanoever en maakt zich schuldig aan kolonistengeweld door zogenaamde “prijskaartjesaanvallen”. Het kolonistengeweld, waaronder fysieke en psychosociale pesterijen, afranselingen, moord op en vernieling van eigendommen, tegen Palestijnen heeft een stelselmatig karakter. Meir Ettinger moedigt aan en zet aan tot aanvallen en neemt deel aan intimidatie om Palestijnen van hun grond te verdrijven. Hij heeft bijgedragen aan de oprichting van illegale nederzettingen in Palestijnse gebieden op de Westelijke Jordaanoever, waarbij hij heeft gebruikgemaakt, of zich niet daartegen heeft verzet, van een tactiek van intimidatie-, pesterijen en geweld. Hij was betrokken bij de brandstichting in 2015, die toen al aan Hilltop Youth werd toegeschreven, van een Palestijns huis op de Westelijke Jordaanoever waarbij een jongetje van 18 maanden en zijn beide ouders om het leven kwamen. Meir Ettinger is daarom verantwoordelijk voor ernstige schendingen van de mensenrechten, waaronder foltering en andere wrede, onmenselijke of onterende behandelingen of straffen, alsmede schendingen of misbruik van het recht op eigendom en het recht op eerbiediging van privéleven, familie- en gezinsleven van Palestijnen op de Westelijke Jordaanoever, en voor het ondersteunen en aanmoedigen van dergelijke daden. Deze schendingen geven ook aanleiding tot ernstige bezorgdheid in het licht van de doelstellingen van het gemeenschappelijk buitenlands en veiligheidsbeleid als omschreven in artikel 21 van het Verdrag betreffende de Europese Unie. 19.4.2024 109. Elisha YERED אלישע ירד (Hebreeuwse spelling) Functie(s): lid van Hilltop Youth Geboortedatum: 2001 Nationaliteit: Israëlisch Geslacht: man Geassocieerde entiteit: Hilltop Youth Elisha Yered is een activistisch Israëlisch kolonist op de Westelijke Jordaanoever die bekendstaat als verbonden met Hilltop Youth, een radicale jongerengroep die gewelddadigheden pleegt tegen Palestijnen en hun dorpen op de Westelijke Jordaanoever. Hilltop Youth maakt zich schuldig aan kolonistengeweld door zogenaamde “prijskaartjesaanvallen”. Dit kolonistengeweld, waaronder fysieke en psychosociale pesterijen, afranselingen, moord op en vernieling van eigendommen, tegen Palestijnen heeft een stelselmatig karakter. Elisha Yered moedigt dergelijke daden aan en neemt eraan deel. Hij zet regelmatig aan tot geweld tegen Palestijnen op de Westelijke Jordaanoever, onder meer door boodschappen uit te zenden om bijvoorbeeld een Palestijns dorp “uit te poetsen”. Hij heeft persoonlijk een Palestijnse familie belaagd met intimiderende en bedreigende bewoordingen om hun vrijheid van verkeer op hun eigen grond te belemmeren, en is betrokken bij de vernietiging van eigendommen van Palestijnen op de Westelijke Jordaanoever. Elisha Yered maakte deel uit van een groep gewapende kolonisten die op 4 augustus 2023 vanuit de illegale nederzetting Oz Zion zijn opgerukt naar het Palestijnse dorp Burqa bij Ramallah. De kolonisten vuurden kogels af op de Palestijnen, waardoor de 19-jarige Palestijn Qusai Jammal Mi’tan om het leven kwam en verscheidene andere Palestijnen gewond raakten. Daarom is Elisha Yered verantwoordelijk voor ernstige schendingen van de mensenrechten, waaronder foltering en andere wrede, onmenselijke of onterende behandelingen of straffen, alsmede voor schendingen van het recht op eigendom en het recht op eerbiediging van privéleven, familie- en gezinsleven van Palestijnen op de Westelijke Jordaanoever, en is hij verantwoordelijk voor het aanzetten tot nationale, raciale of religieuze haat„ waarmee wordt aangezet tot discriminatie, vijandigheid of geweld. Deze schendingen geven ook aanleiding tot ernstige bezorgdheid in het licht van de doelstellingen van het gemeenschappelijk buitenlands en veiligheidsbeleid als omschreven in artikel 21 van het Verdrag betreffende de Europese Unie. 19.4.2024” 2) De volgende vermeldingen worden toegevoegd aan de lijst van natuurlijke personen en rechtspersonen, entiteiten en lichamen onder rubriek “B. Natuurlijke personen en rechtspersonen, entiteiten en lichamen”: Namen (Transliteratie naar Latijns schrift) Namen Identificatiegegevens Motivering voor plaatsing op de lijst Datum van plaatsing op de lijst “27. Lehava ook bekend als Prevention of Assimilation in the Holy Land להב\"ה (Hebreweese spelling) Tel. 079-9130000 E-mail: o.leava@gmail.com Website: www.lehava-us.com; vod.leava.co.il Lehava is een radicale rechtse Joodse supremacistische groepering onder leiding van oprichter Ben-Zion “Bentzi” Gopstein. Lehava gebruikt geweld en zet aan tot geweld tegen Palestijnen, christenen en messianistische joden. Zo hebben leden van Lehava bijvoorbeeld “dood aan de Arabieren” gescandeerd, en tijdens bijeenkomsten ertoe opgeroepen wapens op te komen halen. Lehava organiseert gewelddadige protesten tegen huwelijken tussen joden en moslims en tegen de LGBTQI-gemeenschap. Lehava-leden belagen Arabisch-joodse stellen en vallen hen fysiek aan. Lehava is daarom verantwoordelijk voor ernstige schendingen van de mensenrechten, met name het stelselmatig uitdragen van haat op grond van nationaliteit, ras of godsdienst waarmee wordt aangezet tot discriminatie, vijandigheid of geweld, die ook aanleiding geven tot ernstige bezorgdheid in het licht van de doelstellingen van het gemeenschappelijk buitenlands en veiligheidsbeleid, vermeld in artikel 21 van het Verdrag betreffende de Europese Unie. 19.4.2024 28. Hilltop Youth ook bekend als No’ar HaGva’ot נוער הגבעות (Hebreeuwse spelling) Geassocieerde personen: Meir Mordechai ETTINGER; Elisha YERED Hilltop Youth is een radicale jongerengroep waarvan de leden bekendstaan om gewelddadigheden tegen Palestijnen en hun dorpen op de Westelijke Jordaanoever. De groep vestigt zich op heuveltoppen op de Westelijke Jordaanoever en maakt zich schuldig aan kolonistengeweld door zogenaamde “prijskaartjesaanvallen”. Dit kolonistengeweld, waaronder fysieke en psychosociale pesterijen, afranselingen, moord op en vernieling van eigendommen, tegen Palestijnen en hun dorpen heeft een stelselmatig karakter. Hilltop Youth is daarom verantwoordelijk voor ernstige schendingen van de mensenrechten, waaronder foltering en andere wrede, onmenselijke of onterende behandelingen of straffen, alsmede voor ernstige schendingen van het recht op eigendom en het recht op eerbiediging van privéleven, familie- en gezinsleven van Palestijnen op de Westelijke Jordaanoever, die ook aanleiding geven tot ernstige bezorgdheid in het licht van de doelstellingen van het gemeenschappelijk buitenlands en veiligheidsbeleid, vermeld in artikel 21 van het Verdrag betreffende de Europese Unie. 19.4.2024” ELI: http://data.europa.eu/eli/dec/2024/1175/oj ISSN 1977-0758 (electronic edition)",
  "source": "EUR LEX"
}