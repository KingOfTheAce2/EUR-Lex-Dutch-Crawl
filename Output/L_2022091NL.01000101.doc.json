{
  "url": "http://www.w3.org/1999/xhtml\"><!--",
  "content": "L_2022091NL.01000101.xml 18.3.2022 NL Publicatieblad van de Europese Unie L 91/1 BESLUIT (EU) 2022/449 VAN DE RAAD van 17 maart 2022 inzake de ondertekening namens de Unie en de voorlopige toepassing van de Overeenkomst tussen de Europese Unie en de Republiek Moldavië over operationele activiteiten van het Europees Grens- en kustwachtagentschap in de Republiek Moldavië DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 77, lid 2, punten b) en d), en artikel 79, lid 2, punt c), in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Artikel 73, lid 3, van Verordening (EU) 2019/1896 ( 1 ) bepaalt dat als de omstandigheden vereisen dat grensbeheerteams van het permanente korps van de Europese grens- en kustwachtworden ingezet in een derde land waar de teamleden uitvoerende bevoegdheden zullen uitoefenen, tussen de Unie en het desbetreffende derde land op grond van artikel 218 van het Verdrag betreffende de werking van de Europese Unie (VWEU) een statusovereenkomst moet worden gesloten. (2) Op 14 maart 2022 ( 2 ) heeft de Raad de Commissie machtiging verleend om met de Republiek Moldavië onderhandelingen te starten over een overeenkomst inzake operationele activiteiten van het Europees Grens- en kustwachtagentschap in de Republiek Moldavië (de “overeenkomst”). (3) Deze onderhandelingen zijn succesvol afgesloten met de parafering van de overeenkomst. (4) Dit besluit vormt een ontwikkeling van de bepalingen van het Schengenacquis waaraan Ierland niet deelneemt, overeenkomstig Besluit 2002/192/EG van de Raad ( 3 ) ; Ierland neemt derhalve niet deel aan de vaststelling van dit besluit en dit besluit is noch bindend voor, noch van toepassing op dit land. (5) Overeenkomstig de artikelen 1 en 2 van Protocol nr. 22 betreffende de positie van Denemarken, gehecht aan het Verdrag betreffende de Europese Unie en het Verdrag betreffende de werking van de Europese Unie, neemt Denemarken niet deel aan de vaststelling van dit besluit en is dit niet bindend voor, noch van toepassing op deze lidstaat. Aangezien dit besluit voortbouwt op het Schengenacquis, beslist Denemarken overeenkomstig artikel 4 van het bovengenoemde protocol binnen een termijn van zes maanden nadat de Raad dit besluit heeft vastgesteld of het dit in zijn interne recht zal omzetten. (6) De overeenkomst moet namens de Unie worden ondertekend en de aangehechte gemeenschappelijke verklaring inzake IJsland, Noorwegen, Zwitserland en Liechtenstein moet namens de Unie worden goedgekeurd. (7) Om ervoor te zorgen dat het permanente korps van de Europese grens- en kustwacht onverwijld kan worden ingezet op het grondgebied van de Republiek Moldavië om hulp te bieden bij de toestroom van personen als gevolg van de agressie van de Russische Federatie tegen Oekraïne, moet de overeenkomst voorlopig worden toegepast, in afwachting van de voltooiing van de voor de inwerkingtreding ervan vereiste procedures, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening, namens de Unie, van de overeenkomst tussen de Europese Unie en de Republiek Moldavië inzake operationele activiteiten van het Europees Grens- en kustwachtagentschap in de Republiek Moldavië (de “overeenkomst”), onder voorbehoud van de sluiting van die overeenkomst ( 4 ) . Artikel 2 De aan dit besluit gehechte gezamenlijke verklaring wordt namens de Unie goedgekeurd. Artikel 3 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst namens de Unie te ondertekenen. Artikel 4 De overeenkomst wordt, overeenkomstig artikel 22, lid 2, tweede alinea, van de overeenkomst, vanaf de datum van de ondertekening voorlopig toegepast, in afwachting van de voltooiing van de voor de inwerkingtreding ervan vereiste procedures. Artikel 5 Dit besluit treedt in werking op de datum van vaststelling ervan. Gedaan te Brussel, 17 maart 2022. Voor de Raad De voorzitter J.-Y. LE DRIAN ( 1 ) Verordening (EU) 2019/1896 van het Europees Parlement en de Raad van 13 november 2019 betreffende de Europese grens- en kustwacht en tot intrekking van Verordening (EU) nr. 1052/2013 en Verordening (EU) 2016/1624 ( PB L 295 van 14.11.2019, blz. 1 ). ( 2 ) Besluit (EU) 2022/426 van de Raad van 14 maart 2022 houdende machtiging tot het openen van onderhandelingen over een Statusovereenkomst tussen de Europese Unie en de Republiek Moldavië inzake operationele activiteiten van het Europees Grens- en kustwachtagentschap in de Republiek Moldavië ( PB L 87 van 15.3.2022, blz. 22 ). ( 3 ) Besluit 2002/192/EG van de Raad van 28 februari 2002 betreffende het verzoek van Ierland deel te mogen nemen aan bepalingen van het Schengenacquis ( PB L 64 van 7.3.2002, blz. 20 ). ( 4 ) PB L 91 van 18.3.2022, blz. 4 . GEMEENSCHAPPELIJKE VERKLARING BETREFFENDE IJSLAND, NOORWEGEN, ZWITSERLAND EN LIECHTENSTEIN De partijen bij de Overeenkomst tussen de Europese Unie en de Republiek Moldavië inzake operationele activiteiten die het Europees Grens- en kustwachtagentschap in de Republiek Moldavië uitvoert, nemen nota van de nauwe band tussen de Europese Unie en Noorwegen, IJsland, Zwitserland en Liechtenstein, met name uit hoofde van de overeenkomsten van 18 mei 1999 en 26 oktober 2004 inzake de wijze waarop deze landen worden betrokken bij de uitvoering, de toepassing en de ontwikkeling van het Schengenacquis. Het is daarom wenselijk dat de autoriteiten van Noorwegen, IJsland, Zwitserland en Liechtenstein enerzijds, en de Republiek Moldavië anderzijds, onverwijld bilaterale overeenkomsten sluiten inzake de uitvoering van acties door het Europees Grens- en kustwachtagentschap in de Republiek Moldavië, die vergelijkbaar zijn met de Overeenkomst tussen de Europese Unie en de Republiek Moldavië inzake operationele activiteiten die het Europees Grens- en kustwachtagentschap in de Republiek Moldavië uitvoert.",
  "source": "EUR LEX"
}