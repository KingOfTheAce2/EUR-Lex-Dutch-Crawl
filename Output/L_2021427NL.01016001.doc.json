{
  "url": "http://www.w3.org/1999/xhtml\"><!--",
  "content": "L_2021427NL.01016001.xml 30.11.2021 NL Publicatieblad van de Europese Unie L 427/160 UITVOERINGSVERORDENING (EU) 2021/2090 VAN DE COMMISSIE van 25 november 2021 tot weigering van een vergunning voor titaandioxide als toevoegingsmiddel voor diervoeding voor alle diersoorten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1831/2003 van het Europees Parlement en de Raad van 22 september 2003 betreffende toevoegingsmiddelen voor diervoeding ( 1 ) , en met name artikel 9, lid 2, Overwegende hetgeen volgt: (1) De verlening van vergunningen voor toevoegingsmiddelen voor diervoeding, met inbegrip van de gronden en procedures voor het verlenen van dergelijke vergunningen, is geregeld bij Verordening (EG) nr. 1831/2003. Artikel 10 van die verordening voorziet in de herbeoordeling van toevoegingsmiddelen waarvoor een vergunning is verleend overeenkomstig Richtlijn 70/524/EEG van de Raad ( 2 ) . (2) Voor titaandioxide is bij Richtlijn 70/524/EEG een vergunning zonder tijdsbeperking verleend als kleurgevend toevoegingsmiddel (kleurstoffen die voor de kleuring van levensmiddelen zijn toegestaan op grond van de communautaire voorschriften) voor katten en honden. Voor de stof was voor diervoeders voor alle andere diersoorten dan katten en honden ook een vergunning zonder tijdsbeperking verleend, maar onder bepaalde voorwaarden. Vervolgens is dat product overeenkomstig artikel 10, lid 1, van Verordening (EG) nr. 1831/2003 als bestaand product opgenomen in het repertorium van toevoegingsmiddelen voor diervoeding. (3) Overeenkomstig artikel 10, lid 2, van Verordening (EG) nr. 1831/2003, in samenhang met artikel 7 van die verordening, is een aanvraag ingediend voor de herbeoordeling van titaandioxide als toevoegingsmiddel voor diervoeding voor alle diersoorten. De aanvrager heeft verzocht om dat toevoegingsmiddel in te delen in de categorie “sensoriële toevoegingsmiddelen” en in de functionele groep “kleurstoffen: stoffen die aan een diervoeder kleur geven of daaraan kleur teruggeven”. De krachtens artikel 7, lid 3, van Verordening (EG) nr. 1831/2003 vereiste nadere gegevens en documenten waren bij de aanvraag gevoegd. (4) De Europese Autoriteit voor voedselveiligheid (EFSA) heeft in haar advies van 5 mei 2021 ( 3 ) opgemerkt dat zij geen conclusies kon trekken over de veiligheid van titaandioxide voor de doelsoorten, de consumenten en het milieu, omdat specifieke gegevens over het gebruik ervan als toevoegingsmiddel voor diervoeding ontbreken en omdat de genotoxiciteit van deeltjes titaandioxide niet kon worden uitgesloten, wat aanleiding gaf tot bezorgdheid over de veiligheid van het toevoegingsmiddel voor de doelsoorten (met name voor langlevende dieren en fokdieren), de consumenten en de gebruikers. Bij gebrek aan studies over titaandioxide kon de EFSA geen conclusies trekken over de beoordeling van de effecten van het toevoegingsmiddel op de ogen en de huid. De EFSA heeft voorts opgemerkt dat titaandioxide mogelijk kankerverwekkend is voor werknemers bij inademing en dat, aangezien de genotoxiciteit van deeltjes titaandioxide niet kan worden uitgesloten, dit moet worden beschouwd als een extra potentieel punt van zorg voor gebruikers die met het toevoegingsmiddel omgaan. De EFSA heeft ook het verslag over de analysemethode voor het toevoegingsmiddel voor diervoeding geverifieerd dat door het bij Verordening (EG) nr. 1831/2003 ingestelde referentielaboratorium was ingediend. (5) Uit het advies van de EFSA van 5 mei 2021 blijkt derhalve dat niet is vastgesteld dat titaandioxide geen ongunstige gevolgen heeft voor de diergezondheid, de menselijke gezondheid of het milieu wanneer het wordt gebruikt als toevoegingsmiddel voor diervoeding in de functionele groep “kleurstoffen: stoffen die aan een diervoeder kleur geven of daaraan kleur teruggeven”. (6) Uit de beoordeling van titaandioxide blijkt dus dat niet aan de in artikel 5 van Verordening (EG) nr. 1831/2003 vermelde voorwaarden voor de verlening van een vergunning is voldaan; bijgevolg moet de vergunning voor titaandioxide als toevoegingsmiddel voor diervoeding behorende tot de functionele groep “kleurstoffen: stoffen die aan een diervoeder kleur geven of daaraan kleur teruggeven” worden geweigerd. (7) Daarom moeten het toevoegingsmiddel voor diervoeding titaandioxide en diervoeders die het bevatten, zo spoedig mogelijk uit de handel worden genomen. Om de exploitanten in staat te stellen naar behoren aan deze verplichting te voldoen, moet er echter in een beperkte periode worden voorzien om de bestaande voorraden van die producten uit de handel te nemen. (8) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Weigering van een vergunning De verlening van een vergunning voor titaandioxide (E 171) als toevoegingsmiddel voor diervoeding, in de categorie “sensoriële toevoegingsmiddelen” en in de functionele groep “kleurstoffen: stoffen die aan een diervoeder kleur geven of daaraan kleur teruggeven”, wordt geweigerd. Artikel 2 Uit de handel nemen 1.   De bestaande voorraden van het in artikel 1 bedoelde toevoegingsmiddel en van voormengsels die dit toevoegingsmiddel bevatten, worden uiterlijk op 20 maart 2022 uit de handel genomen. 2.   Voedermiddelen en mengvoeders die met het in lid 1 bedoelde toevoegingsmiddel of de in lid 1 bedoelde voormengsels zijn geproduceerd vóór 20 maart 2022, worden uiterlijk op 20 juni 2022 uit de handel genomen. Artikel 3 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 november 2021 Voor de Commissie De voorzitter Ursula VON DER LEYEN ( 1 ) PB L 268 van 18.10.2003, blz. 29 . ( 2 ) Richtlijn 70/524/EEG van de Raad van 23 november 1970 betreffende toevoegingsmiddelen in de veevoeding ( PB L 270 van 14.12.1970, blz. 1 ). ( 3 ) EFSA Journal 2021;19(6):6630.",
  "source": "EUR LEX"
}