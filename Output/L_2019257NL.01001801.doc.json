{
  "url": "http://www.w3.org/1999/xhtml\">",
  "content": "L_2019257NL.01001801.xml 8.10.2019 NL Publicatieblad van de Europese Unie L 257/18 VERORDENING (EU) 2019/1677 VAN DE EUROPESE CENTRALE BANK van 27 september 2019 tot wijziging van Verordening (EU) nr. 1333/2014 houdende geldmarktstatistieken (ECB/2019/29) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, Gezien de statuten van het Europees Stelsel van centrale banken en van de Europese Centrale Bank, en met name artikel 5, Gezien Verordening (EG) nr. 2533/98 van de Raad van 23 november 1998 met betrekking tot het verzamelen van statistische gegevens door de Europese Centrale Bank ( 1 ) , en met name artikel 5, lid 1, en artikel 6, lid 4, Overwegende hetgeen volgt: (1) Verordening (EU) nr. 1333/2014 van de Europese Centrale Bank (ECB/2014/48) ( 2 ) vereist de rapportage van dagelijkse statistische gegevens door informatieplichtigen, opdat het Europees Stelsel van centrale banken (ESCB) in het kader van de uitvoering van zijn taken geldmarktstatistieken kan opstellen. (2) Ter garantie van de beschikbaarheid van hoogwaardige statistieken betreffende de eurogeldmarkt dienen de toe te passen minimumnormen door de informatieplichtigen uit hoofde van Verordening (EU) nr. 1333/2014 (ECB/2014/48) te worden gewijzigd. Naast de verplichting om tijdig alle transacties aan de Europese Centrale Bank (ECB) of de betrokken nationale centrale bank (NCB) te rapporteren en te verzekeren dat de statistische informatie met betrekking tot deze transacties onpartijdig, objectief en betrouwbaar is en is samengesteld en ingediend op een wijze die de integriteit ervan beschermt, moeten de informatieplichtigen zichzelf ook beschikbaar stellen om binnen de gestelde termijnen te reageren op de vragen die door de ECB of de NCB’s worden gesteld over de nauwkeurigheid van de statistische informatie. Het behoud van deze minimumnormen is nog belangrijker als de gegevens dagelijks gepubliceerd worden door de ECB wanneer zij haar ESCB-taken uitvoert. (3) Gelet op de noodzaak om ervoor te zorgen dat de werkelijke populatie van informatieplichtigen de aanvullende verplichting nakomt om door de ECB of NCB’s gestelde vragen te beantwoorden, moeten de minimumnormen onder bijlage IV van Verordening (EU) nr. 1333/2014 (ECB/2014/48) worden aangevuld. (4) Derhalve moet Verordening (EU) nr. 1333/2014 (ECB/2014/48) dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Wijziging Bijlage IV bij Verordening (EU) nr. 1333/2014 (ECB/2014/48) wordt vervangen door de in de bijlage bij deze verordening opgenomen tekst. Artikel 2 Slotbepalingen Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat, overeenkomstig de Verdragen. Gedaan te Frankfurt am Main, 27 september 2019. Voor de Raad van bestuur van de ECB De president van de ECB Mario DRAGHI ( 1 ) PB L 318 van 27.11.1998, blz. 8 . ( 2 ) Verordening (EU) nr. 1333/2014 van de Europese Centrale Bank van 26 november 2014 houdende geldmarktstatistieken (ECB/2014/48) ( PB L 359 van 16.12.2014, blz. 97 ). BIJLAGE “BIJLAGE IV Door de werkelijke populatie van informatieplichtigen toe te passen minimumnormen Informatieplichtigen moeten de volgende minimumnormen in acht nemen om aan de statistische rapportagevereisten van de Europese Centrale Bank (ECB) te voldoen. 1.   Minimumnormen voor transmissie: i) de rapportage gebeurt tijdig en binnen de uiterste termijnen die door de ECB en de betrokken nationale centrale bank (NCB) zijn vastgesteld; ii) vorm en formaat van de statistische rapporten moeten voldoen aan de technische rapportagevereisten die door de ECB en betrokken NCB zijn vastgesteld; iii) de informatieplichtige moet de ECB en de betrokken NCB details verstrekken inzake één of meerdere contactpersonen; iv) de datatransmissie aan de ECB en betrokken NCB moet gebeuren met inachtneming van de daarvoor vastgestelde technische specificaties. 2.   Minimumnormen voor nauwkeurigheid: i) statistische informatie moet juist zijn; ii) informatieplichtigen moeten informatie kunnen verschaffen over de door de verzonden gegevens geïmpliceerde ontwikkelingen; iii) statistische gegevens moeten volledig zijn en mogen geen voortdurende en structurele leemten bevatten; bestaande leemten moeten worden erkend en uitgelegd aan de ECB en de betrokken NCB en, indien van toepassing, zo snel mogelijk worden verholpen; iv) informatieplichtigen moeten voor de technische gegevenstransmissie de door de ECB en de betrokken NCB vastgestelde dimensies, afrondingsbeleid en decimalen in acht nemen. v) informatieplichtigen moeten binnen de door de ECB of de betrokken NCB vastgestelde uiterste termijnen antwoorden op kennisgevingen van de ECB of de betrokken NCB waarin zij worden verzocht de juistheid van de statistische gegevens te bevestigen of vragen betreffende de juistheid van de statistische gegevens te beantwoorden met de noodzakelijke informatie. 3.   Minimumnormen voor conceptuele naleving: i) statistische gegevens worden gepresenteerd met inachtneming van de definities en indelingen zoals vervat in deze verordening; ii) in geval van afwijking van deze definities en indelingen moeten informatieplichtigen op gezette tijden het verschil monitoren en kwantificeren tussen de gebruikte maatstaf en de maatstaf in deze verordening; iii) informatieplichtigen moeten een eventuele breuk in de verstrekte gegevens ten opzichte van de cijfers van voorgaande perioden kunnen verklaren. 4.   Minimumnormen voor herzieningen: De informatieplichtigen moeten het herzieningsbeleid en de herzieningsprocedures volgen die door de ECB en de desbetreffende NCB zijn vastgesteld. Herzieningen die afwijken van regelmatige herzieningen, worden van een toelichting voorzien. 5.   Minimumnormen voor integriteit van de gegevens: i) statistische gegevens moeten door informatieplichtigen worden verzameld en verzonden op een onpartijdige en objectieve manier; ii) fouten in de verzonden gegevens moeten worden gecorrigeerd en zo snel mogelijk aan de ECB en de betrokken NCB worden medegedeeld. ”.",
  "source": "EUR LEX"
}