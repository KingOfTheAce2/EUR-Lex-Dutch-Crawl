{
  "url": "http://www.w3.org/1999/xhtml\"><!--",
  "content": "L_2021314NL.01003001.xml 6.9.2021 NL Publicatieblad van de Europese Unie L 314/30 BESLUIT (EU) 2021/1443 VAN DE EUROPESE CENTRALE BANK van 26 augustus 2021 tot benoeming van hoofden van arbeidseenheden voor de vaststelling van internemodellenbesluiten en besluiten tot verlenging van uiterste termijnen (ECB/2021/40) DE DIRECTIE VAN DE EUROPESE CENTRALE BANK, Gezien het Verdrag betreffende de werking van de Europese Unie, Gezien de statuten van het Europees Stelsel van centrale banken en van de Europese Centrale Bank, en met name artikel 11.6, Gezien Besluit (EU) 2017/933 van de Europese Centrale Bank van 16 november 2016 betreffende een algemeen kader voor de delegatie van besluitvormingsbevoegdheden voor met toezichttaken verband houdende rechtsinstrumenten (ECB/2016/40) ( 1 ) , en met name de artikelen 4 en 5, Gezien Besluit (EU) 2021/1442 van de Europese Centrale Bank van 3 augustus 2021 befrende besluiten inzake interne modellen en over verlenging van uiterste termijnen (ECB/2021/38) ( 2 ) , en met name artikel 3, Gezien Besluit ECB/2004/2 van de Europese Centrale Bank van 19 februari 2004 houdende goedkeuring van het reglement van orde van de Europese Centrale Bank ( 3 ) , en met name artikel 10, Overwegende hetgeen volgt: (1) Teneinde het hoofd te kunnen bieden aan het aanzienlijk aantal besluiten dat de Europese Centrale Bank (ECB) moet vaststellen voor de vervulling van haar toezichttaken, is een procedure opgezet voor de vaststelling van specifieke gedelegeerde besluiten. (2) Een delegatiebesluit is van kracht vanaf de vaststelling van een besluit van de directie waarbij één of meerdere hoofden van arbeidseenheden worden benoemd om besluiten te nemen op basis van een delegatiebesluit. (3) De directie moet bij de benoeming van hoofden van arbeidseenheden rekening houden met het belang van het delegatiebesluit en het aantal geadresseerden aan wie gedelegeerde besluiten gestuurd moeten worden. (4) Op basis van artikel 10, lid 1, van Besluit ECB/2004/2 van de Europese Centrale Bank neemt de directie een besluit over het aantal, de naam en de respectieve bevoegdheden van alle arbeidseenheden van de ECB. (5) De voorzitter van de raad van toezicht werd geraadpleegd betreffende de hoofden van arbeidseenheden aan wie de bevoegdheid tot vaststelling van internemodellenbesluiten en besluiten tot verlenging van uiterste termijnen moet worden gedelegeerd, HEEFT HET VOLGENDE BESLUIT VASTGESTELD: Artikel 1 Definities Voor de toepassing van dit besluit gelden de definities van artikel 1 van Besluit (EU) 2021/1442 (ECB/2021/38). Artikel 2 Gedelegeerde internemodellenbesluiten en besluiten inzake de verlenging van uiterste termijnen 1.   Gedelegeerde besluiten krachtens artikel 3 van Besluit (EU) 2021/1442 (ECB/2021/38), met uitzondering van die besluiten inzake de verlenging van de maximumtermijn voor het sluiten van een voorgenomen verwerving zoals uiteengezet in het besluit inzake gekwalificeerde deelneming als gedefinieerd in artikel 1, punt 3, van Besluit (EU) 2019/1376 van de Europese Centrale Bank (ECB/2019/23) ( 4 ) , worden vastgesteld door de hoofden van één van de volgende arbeidseenheden: a) de directeur-generaal of een plaatsvervangend directeur-generaal van het directoraat-generaal Systeem- & Internationale Banken, indien het toezicht op de betrokken onder toezicht staande entiteit of groep wordt uitgeoefend door het directoraat-generaal Systeem- & Internationale Banken; b) de directeur-generaal of een plaatsvervangend directeur-generaal van het directoraat-generaal Universele & Gediversifieerde Instellingen, indien het toezicht op de betrokken onder toezicht staande entiteit of groep wordt uitgeoefend door het directoraat-generaal Universele & Gediversifieerde instellingen; c) de directeur-generaal of een plaatsvervangend directeur-generaal van het directoraat-generaal Gespecialiseerde Instellingen en LSI’s, indien het toezicht op de betrokken onder toezicht staande entiteit of groep wordt uitgeoefend door het directoraat-generaal Gespecialiseerde Instellingen en LSI’s. 2.   Gedelegeerde besluiten krachtens artikel 3 van Besluit (EU) 2021/1442 (ECB/2021/38) inzake de verlenging van de maximumtermijn voor het afsluiten van een voorgenomen verwerving waarbij belangrijke onder toezicht staande entiteiten als gedefinieerd in artikel 2, punt 16, van Verordening (EU) nr. 468/2014 van de Europese Centrale Bank (ECB/2014/17) ( 5 ) betrokken zijn, worden vastgesteld door de directeur-generaal of de plaatsvervangend directeur-generaal van het directoraat-generaal SSM Governance & Operations — of, indien zij niet beschikbaar zijn, het hoofd van de eenheid Autorisatie — en een van de volgende hoofden van arbeidseenheden: a) de directeur-generaal of een plaatsvervangend directeur-generaal van het directoraat-generaal Systeem- & Internationale Banken, indien het toezicht op de betrokken onder toezicht staande entiteit of groep wordt uitgeoefend door het directoraat-generaal Systeem- & Internationale Banken; b) de directeur-generaal of een plaatsvervangend directeur-generaal van het directoraat-generaal Universele & Gediversifieerde Instellingen, indien het toezicht op de betrokken onder toezicht staande entiteit of groep wordt uitgeoefend door het directoraat-generaal Universele & Gediversifieerde Instellingen; c) de directeur-generaal of een plaatsvervangend directeur-generaal van het directoraat-generaal Gespecialiseerde Instellingen en LSI’s, indien het toezicht op de betrokken onder toezicht staande entiteit of groep wordt uitgeoefend door het directoraat-generaal Gespecialiseerde Instellingen en LSI’s. Indien bij een gedelegeerd besluit krachtens de artikelen 3 en 4 van Besluit (EU) 2019/1376 (ECB/2019/23) meer dan één belangrijke onder toezicht staande entiteit betrokken is, is de belangrijke onder toezicht staande entiteit de onder toezicht staande entiteit of groep waarin de gekwalificeerde deelneming wordt verworven. 3.   Gedelegeerde besluiten krachtens artikel 3 van Besluit (EU) 2021/1442 (ECB/2021/38) betreffende de verlenging van de maximumtermijn voor het sluiten van de voorgenomen verwerving waarbij geen belangrijke onder toezicht staande entiteiten zijn betrokken, worden vastgesteld door de directeur-generaal of de plaatsvervangend directeur-generaal van het directoraat-generaal SSM Governance & Operations - of indien zij niet beschikbaar zijn, het hoofd van de eenheid Autorisatie. Artikel 3 Inwerkingtreding Dit besluit treedt in werking op de twintigste dag volgende op die van de bekendmaking ervan in het Publicatieblad van de Europese Unie . Gedaan te Frankfurt am Main, 26 augustus 2021. De president van de ECB Christine LAGARDE ( 1 ) PB L 141 van 1.6.2017, blz. 14 . ( 2 ) Zie bladzijde 22 van dit Publicatieblad. ( 3 ) PB L 80 van 18.3.2004, blz. 33 . ( 4 ) Besluit (EU) 2019/1376 van de Europese Centrale Bank van 23 juli 2019 inzake de delegatie van de bevoegdheid tot de vaststelling van besluiten inzake paspoortprocedures, de verwerving van gekwalificeerde deelnemingen en de intrekking van vergunningen van kredietinstellingen (ECB/2019/23) ( PB L 224 van 28.8.2019, blz. 1 ). ( 5 ) Verordening (EU) nr. 468/2014 van de Europese Centrale Bank van 16 april 2014 tot vaststelling van een kader voor samenwerking binnen het Gemeenschappelijk Toezichtsmechanisme tussen de Europese Centrale Bank en nationale bevoegde autoriteiten en met nationale aangewezen autoriteiten (GTM-kaderverordening) (ECB/2014/17) ( PB L 141 van 14.5.2014, blz. 1 ).",
  "source": "EUR LEX"
}