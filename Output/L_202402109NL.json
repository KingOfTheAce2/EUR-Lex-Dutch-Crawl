{
  "url": "http://www.w3.org/1999/xhtml\">",
  "content": "L_202402109NL.000101.fmx.xml Publicatieblad van de Europese Unie NL L-serie 2024/2109 31.7.2024 BESLUIT (EU) 2024/2109 VAN DE COMMISSIE van 29 juli 2024 tot intrekking van Besluit (EU) 2024/1177 betreffende de opschorting van de goedkeuring van apparatuur voor de beveiliging van de burgerluchtvaart met de markering EU-stempel (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Uitvoeringsverordening (EU) 2015/1998 van de Commissie van 5 november 2015 tot vaststelling van gedetailleerde maatregelen voor de tenuitvoerlegging van de gemeenschappelijke basisnormen op het gebied van de beveiliging van de luchtvaart ( 1 ) , en met name punt 12.0.4.1 van de bijlage daarbij, Overwegende hetgeen volgt: (1) De in artikel 4, lid 3, van Verordening (EG) nr. 300/2008 van het Europees Parlement en de Raad ( 2 ) bedoelde gedetailleerde maatregelen voor de tenuitvoerlegging van de gemeenschappelijke basisnormen omvatten procedures voor de goedkeuring en het gebruik van apparatuur voor de beveiliging van de burgerluchtvaart. (2) Bij Uitvoeringsverordening (EU) 2015/1998 is een geharmoniseerde regeling vastgesteld voor de goedkeuring van beveiligingsapparatuur voor de burgerluchtvaart. (3) Bij Besluit (EU) 2021/2147 van de Commissie ( 3 ) is een geconsolideerde lijst van goedgekeurde beveiligingsapparatuur voor de burgerluchtvaart met de markering “EU-stempel” vastgesteld. Deze status is toegekend op basis van het gemeenschappelijke evaluatieproces van de Europese Burgerluchtvaartconferentie en geeft aan dat de apparatuur in de hele Unie mag worden geïnstalleerd en gebruikt. (4) Overeenkomstig Uitvoeringsverordening (EU) 2015/1998 en met name punt 12.0.4.1 van de bijlage bij die uitvoeringsverordening heeft de Commissie Besluit (EU) 2024/1177 ( 4 ) vastgesteld, waarbij de markering “EU-stempel” van een specifieke configuratie van een explosievendetectiesysteem voor handbagage (EDSCB) van norm C3 werd opgeschort op basis van informatie waaruit blijkt dat de prestaties ervan niet voldeden aan de norm waarvoor zij waren goedgekeurd. (5) Besluit (EU) 2024/1177 voorzag in de mogelijkheid om reeds geïnstalleerde onderdelen van de configuratie te gebruiken in overeenstemming met het operationele concept voor EDSCB van norm C3, maar bij de beveiligingsonderzoeken mag het maximumvolume van individuele LAG-verpakkingen niet meer dan 330 ml bedragen. (6) Uitvoeringsverordening (EU) 2024/2108 van de Commissie ( 5 ) , van toepassing met ingang van 1 september 2024, voert risicobeperkende maatregelen in in de vorm van een beperking van het maximumvolume van individuele LAG-verpakkingen die kunnen worden onderzocht door middel van een van de momenteel goedgekeurde configuraties van EDSCB-apparatuur van norm C3 om de beveiliging van het luchtvervoer te handhaven. (7) Besluit (EU) 2024/1177 moet derhalve worden ingetrokken, aangezien de betrokken apparatuur voortaan moet worden gebruikt overeenkomstig Uitvoeringsverordening (EU) 2024/2108 tot wijziging van Uitvoeringsverordening (EU) 2015/1998. (8) De geconsolideerde gegevensbank van de Unie waarin vermeld is welke apparatuur in de Unie mag worden geïnstalleerd en gebruikt, moet dienovereenkomstig worden bijgewerkt, HEEFT HET VOLGENDE BESLUIT VASTGESTELD: Artikel 1 Besluit (EU) 2024/1177 wordt ingetrokken met ingang van 1 september 2024. Artikel 2 De “EU-gegevensbank betreffende de beveiliging van de toeleveringsketen — beveiligingsapparatuur” wordt dienovereenkomstig bijgewerkt. Artikel 3 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 29 juli 2024. Voor de Commissie De voorzitter Ursula VON DER LEYEN ( 1 ) PB L 299 van 14.11.2015, blz. 1 , ELI: http://data.europa.eu/eli/reg_impl/2015/1998/oj . ( 2 ) Verordening (EG) nr. 300/2008 van het Europees Parlement en de Raad van 11 maart 2008 inzake gemeenschappelijke regels op het gebied van de beveiliging van de burgerluchtvaart en tot intrekking van Verordening (EG) nr. 2320/2002 ( PB L 97 van 9.4.2008, blz. 72 , ELI: http://data.europa.eu/eli/reg/2008/300/oj ). ( 3 ) Besluit (EU) 2021/2147 van de Commissie van 3 december 2021 inzake de goedkeuring van beveiligingsapparatuur voor de burgerluchtvaart met de markering “EU-stempel” ( PB L 433 van 6.12.2021, blz. 25 , ELI: http://data.europa.eu/eli/dec/2021/2147/oj ). ( 4 ) Besluit (EU) 2024/1177 van de Commissie van 23 april 2024 betreffende de opschorting van de goedkeuring van apparatuur voor de beveiliging van de burgerluchtvaart met de markering EU-stempel ( PB L, 2024/1177, 25.4.2024, ELI: http://data.europa.eu/eli/dec/2024/1177/oj ). ( 5 ) Uitvoeringsverordening (EU) 2024/2108 van de Commissie van 29 juli 2024 tot wijziging van Uitvoeringsverordening (EU) 2015/1998 wat betreft bepaalde urgente maatregelen voor de beveiliging van de luchtvaart met betrekking tot apparatuur voor beveiligingsonderzoeken van vloeistoffen, spuitbussen en gels ( PB 2024, 2024/2108, 31.7.2024, http://data.europa.eu/eli/reg_impl/2024/2108/oj ). ELI: http://data.europa.eu/eli/dec/2024/2109/oj ISSN 1977-0758 (electronic edition)",
  "source": "EUR LEX"
}