{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32011D0820(02):NL:HTML\">",
  "content": "EUR-Lex - 32011D0820(02) - NL | 32011D0820(02) Uitvoeringsbesluit van de Commissie van 19 augustus 2011 tot vaststelling van een werkprogramma ter financiering van de activiteiten van de Unie met betrekking tot alternatieven voor de chirurgische castratie van varkens Publicatieblad Nr. C 243 van 20/08/2011 blz. 0005 - 0011 Uitvoeringsbesluit van de Commissie van 19 augustus 2011 tot vaststelling van een werkprogramma ter financiering van de activiteiten van de Unie met betrekking tot alternatieven voor de chirurgische castratie van varkens 2011/C 243/06 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG, Euratom) nr. 1605/2002 van de Raad van 25 juni 2002 houdende het Financieel Reglement van toepassing op de algemene begroting van de Europese Gemeenschappen [1], en met name artikel 75, Gezien Verordening (EG, Euratom) nr. 2342/2002 van de Commissie van 23 december 2002 tot vaststelling van uitvoeringsvoorschriften van Verordening (EG, Euratom) nr. 1605/2002 van de Raad van 25 juni 2002 houdende het Financieel Reglement van toepassing op de algemene begroting van de Europese Gemeenschappen [2], en met name artikel 90, Gezien Beschikking 2009/470/EG van de Raad van 25 mei 2009 betreffende bepaalde uitgaven op veterinair gebied [3], en met name de artikelen 19, 20, 22 en 23, Overwegende hetgeen volgt: (1) Overeenkomstig Verordening (EG, Euratom) nr. 1605/2002 en Verordening (EG, Euratom) nr. 2342/2002 moet de vastlegging van een uitgave uit de begroting van de Unie worden voorafgegaan door een financieringsbesluit waarin de essentiële elementen van desbetreffende actie worden vastgesteld. (2) Beschikking 2009/470/EG stelt de procedures vast voor de financiële bijdrage van de Unie in de kosten van gerichte veterinaire maatregelen, waaronder voorlichtingsbeleid inzake diergezondheid, dierenwelzijn en voedselveiligheid, en acties op technisch en wetenschappelijk gebied. (3) Berengeur is een onaangename geur die kan voorkomen wanneer het vlees van ongecastreerde mannelijke varkens bij het koken wordt verhit. Slechts bij een klein percentage van de geslachtsrijpe varkens hopen zich hoge concentraties androstenon, skatool en indool in het vlees op, de stoffen die de geur veroorzaken. Niet alle consumenten zijn voor berengeur gevoelig, maar degenen die het wel zijn, verwerpen het varkensvlees als oneetbaar. Paragraaf 1, onder p), van hoofdstuk V van sectie II van bijlage I bij Verordening (EG) nr. 854/2004 van het Europees Parlement en de Raad van 29 april 2004 houdende vaststelling van specifieke voorschriften voor de organisatie van de officiële controles van voor menselijke consumptie bestemde producten van dierlijke oorsprong [4], bepaalt dat vlees met een sterke seksuele geur ongeschikt is voor menselijke consumptie. (4) Op dit moment worden voornamelijk drie methoden gevolgd om berengeur in varkensvlees te voorkomen, namelijk vroegtijdig slachten, verwijdering van de testikels (chirurgische castratie) of immunocastratie (vaccinatie om berengeur te verminderen). Chirurgische castratie van varkens is een kwestie van dierenwelzijn. Daarom bepaalt Richtlijn 2008/120/EG van de Raad van 18 december 2008 tot vaststelling van minimumnormen ter bescherming van varkens [5], dat alleen dierenartsen of personen met een passende opleiding varkens mogen castreren en dat bij varkens die zeven dagen of ouder zijn, anesthesie en aanvullende langdurige analgesie moeten worden toegepast. (5) Volgens het op 12 en 13 juli 2004 goedgekeurde advies van het Wetenschappelijk Panel voor diergezondheid en dierenwelzijn van de Europese Autoriteit voor voedselveiligheid (EFSA) naar aanleiding van een verzoek van de Commissie in verband met de welzijnsaspecten van de castratie van biggen [6] is de chirurgische castratie van varkens op elke leeftijd pijnlijk. (6) Artikel 13 van het Verdrag erkent dat dieren wezens met gevoel zijn en dat bij de opstelling en de tenuitvoerlegging van onder andere het landbouw- en internemarktbeleid van de Unie ten volle rekening moet worden gehouden met de vereisten inzake het welzijn van dieren. (7) In de Europese Verklaring over alternatieven voor chirurgische castratie van varkens [7] van december 2010 hebben belangrijke actoren uit de varkenssector zich vrijwillig ertoe verbonden uiterlijk op 1 januari 2018 de routinematige chirurgische castratie van mannelijke varkens stop te zetten, op voorwaarde dat een Europees partnerschap inzake de castratie van varkens wordt opgericht om de nodige activiteiten te ontwikkelen om deze doelstelling te bereiken. (8) De Unie dient derhalve in onderzoek naar alternatieven voor de chirurgische castratie van varkens te investeren. Daarom moet een werkprogramma worden opgezet om technische, wetenschappelijke en pedagogische maatregelen voor de vaststelling en invoering van alternatieven voor chirurgische castratie te ondersteunen. Het werkprogramma moet onder meer de ontwikkeling van referentie- en screeningmethoden voor de opsporing van berengeur in varkensvlees, alsook onderzoek naar de aanvaardbaarheid voor de consument van vlees en producten van niet-chirurgisch gecastreerde varkens omvatten. (9) De resultaten van deze onderzoeken kunnen er ook toe leiden dat de desbetreffende wetgeving van de Unie moet worden herzien om een soepele werking van de interne markt te garanderen. Uiterlijk op 1 januari 2018 moet de economische impact van de stopzetting van routinematige chirurgische castratie van varkens zijn vastgesteld. Daarom is het aangewezen een alomvattende analyse te maken van de kosten en baten van de bewuste maatregelen op de verschillende niveaus van de productieketen voor varkensvlees. (10) Er dient een specifieke interactieve website te worden opgezet om de voorlichting en opleiding van de voornaamste belanghebbenden uit de varkenssector over de maatregelen van de Unie inzake alternatieven voor de chirurgische castratie van varkens te bevorderen. (11) Het Gemeenschappelijk Centrum voor onderzoek van de Commissie — Instituut voor referentiematerialen en -metingen (GCO-IRMM) in Geel, België, beschikt over de nodige wetenschappelijke en technische deskundigheid om referentieanalysemethoden te ontwikkelen en te valideren. Daarom moet in de begroting van de Unie op basis van een administratieve overeenkomst een kredietoverschrijving ten gunste van het GCO-IRMM worden gedaan voor de ontwikkeling van door de Europese Unie erkende referentiemethoden voor de opsporing en meting van de belangrijkste stoffen die berengeur veroorzaken. (12) Voor de uitvoering van dit besluit wordt de term \"belangrijke wijziging\" gedefinieerd in de zin van artikel 90, lid 4, van Verordening (EG, Euratom) nr. 2342/2002. (13) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 Het in de bijlage opgenomen werkprogramma voor de activiteiten van de Unie inzake alternatieven voor de chirurgische castratie van varkens (hierna \"het werkprogramma\" genoemd) wordt aangenomen. Artikel 2 De maximale bijdrage van de Unie voor de uitvoering van het werkprogramma wordt vastgesteld op 1330000 EUR, te financieren uit het onderstaande begrotingsonderdeel van de algemene begroting van de Europese Unie voor 2011: - begrotingsonderdeel 17 04 02 01: 1330000 EUR. Deze kredieten kunnen ook de betaling van achterstandsrente dekken. Artikel 3 Gecumuleerde wijzigingen in de toewijzingen voor de onder het werkprogramma vallende acties die niet meer bedragen dan 10 % van de maximale bijdrage, als bedoeld in artikel 2 van dit besluit, worden niet als belangrijk beschouwd in de zin van artikel 90, lid 4, van Verordening (EG, Euratom) nr. 2342/2002, mits deze wijzigingen de aard en de doelstelling van het werkprogramma niet significant beïnvloeden. Artikel 4 Dit besluit vormt een financieringsbesluit in de zin van artikel 75 van het Financieel Reglement. Dit besluit dekt ook de betaling van achterstandsrente uit hoofde van artikel 83 van Verordening (EG, Euratom) nr. 1605/2002 en artikel 106, lid 5, van Verordening (EG, Euratom) nr. 2342/2002. Gedaan te Brussel, 19 augustus 2011. Voor de Commissie John Dalli Lid van de Commissie [1] PB L 248 van 16.9.2002, blz. 1. [2] PB L 357 van 31.12.2002, blz. 1. [3] PB L 155 van 18.6.2009, blz. 30. [4] PB L 139 van 30.4.2004, blz. 206. [5] PB L 47 van 18.2.2009, blz. 5. [6] EFSA Journal (2004) 91, blz. 1-18. [7] http://ec.europa.eu/food/animal/welfare/farm/initiatives_en.htm -------------------------------------------------- BIJLAGE Werkprogramma als bedoeld in artikel 1 1.1. Inleiding Dit programma bevat uitvoeringsmaatregelen voor de acties inzake alternatieven voor de chirurgische castratie van varkens, waarvoor de Unie financiële middelen beschikbaar stelt. Op basis van de doelstellingen die zijn omschreven in Beschikking 2009/470/EG van de Raad betreffende bepaalde uitgaven op veterinair gebied, worden de begrotingsmiddelen als volgt over de belangrijkste acties verdeelt: Voor de plaatsing van opdrachten (uitgevoerd in direct gecentraliseerd beheer) (1.2): - gebruik van een administratieve overeenkomst met het Gemeenschappelijk Centrum voor onderzoek — Instituut voor referentiematerialen en -metingen in Geel, België, voor de ontwikkeling van door de Europese Unie erkende referentiemethoden voor de opsporing en meting van de belangrijkste stoffen die berengeur veroorzaken, maximaal 500000 EUR (1.2.1); - één openbare aanbesteding voor een studie naar de aanvaardbaarheid voor de consument in de Europese Unie en in derde landen van vlees en vleesproducten van niet-chirurgisch gecastreerde mannelijke varkens, de publicatie van de studie en de verspreiding van verwante informatie, maximaal 250000 EUR (1.2.2); - één openbare aanbesteding voor een studie naar snelle opsporingsmethoden voor berengeur die momenteel in slachterijen in de Europese Unie worden gebruikt of ontwikkeld, maximaal 150000 EUR (1.2.3); - één openbare aanbesteding voor een studie naar manieren om de voor berengeur verantwoordelijke stoffen via bepaalde kweek-, voeder- en managementtechnieken te beperken, maximaal 250000 EUR (1.2.4); - gebruik van een raamcontract voor een studie naar en een economische analyse van de kosten en baten van stopzetting van de chirurgische castratie van varkens, met bijzondere aandacht voor de verdeling van de kosten over de hele varkensvleesketen, maximaal 150000 EUR (1.2.5); - gebruik van een raamcontract om een specifieke website te ontwikkelen, te hosten en te onderhouden met betrekking tot de acties van de Europese Unie inzake alternatieven voor de chirurgische castratie van varkens, maximaal 30000 EUR (1.2.6). 1.2. Aanbestedingen In totaal wordt in 2011 1330000 EUR voor de in 1.2 vermelde aanbestedingscontracten uitgetrokken. 1.2.1. Ontwikkeling van door de Europese Unie erkende referentiemethoden voor de opsporing en meting van de belangrijkste stoffen die berengeur veroorzaken Rechtsgrondslag : Artikelen 22 en 23 van Beschikking 2009/470/EG van de Raad Begrotingsonderdeel : 17 04 02 01 Indicatief aantal en type voorgenomen contracten : Eén administratieve overeenkomst met het Gemeenschappelijk Centrum voor onderzoek — Instituut voor referentiematerialen en -metingen (GCO-IRMM) in Geel, België. Onderwerp van de voorgenomen contracten : - Ontwikkeling van op het niveau van de Europese Unie geharmoniseerde referentiemethoden voor de opsporing en meting van de drie belangrijkste stoffen die berengeur veroorzaken (androstenon, skatool en indool) teneinde een soepele werking van de interne markt voor vlees van niet-chirurgisch gecastreerde mannelijke varkens te garanderen; - ontwikkeling van op het niveau van de Europese Unie geharmoniseerde technieken voor het nemen en voorbereiden van monsters voor de opsporing van berengeur; - koppeling van de drempels van op EU-niveau geharmoniseerde referentiemethoden voor de opsporing van berengeur veroorzakende stoffen aan drempels in de zintuiglijke waarneming; - zorgen voor de onderlinge vergelijkbaarheid van analyseresultaten tussen laboratoria; - kalibratie van snelle screeningmethoden voor de opsporing van berengeur. Tenuitvoerlegging : Direct gecentraliseerd beheer Indicatief tijdschema voor de start van de aanbestedingsprocedure : September 2011 Indicatief bedrag van de aanbesteding : 500000 EUR Specifiek contract : Niet van toepassing 1.2.2. Studie naar de aanvaardbaarheid voor de consument in de Europese Unie en in derde landen van vlees en vleesproducten van niet-chirurgisch gecastreerde mannelijke varkens Rechtsgrondslag : Artikelen 22 en 23 van Beschikking 2009/470/EG van de Raad Begrotingsonderdeel : 17 04 02 01 Indicatief aantal en type voorgenomen contracten : Eén dienstverleningscontract (openbare aanbesteding) Onderwerp van de voorgenomen contracten : - Studie naar de aanvaardbaarheid voor de consument in de Europese Unie en in derde landen van vlees en vleesproducten van niet-chirurgisch gecastreerde mannelijke varkens; - opsporen en beschrijven van de verschillen tussen de lidstaten wat betreft de aanvaarding door de consument van vlees en vleesproducten van niet-chirurgisch gecastreerde mannelijke varkens; - opsporen en beschrijven van de verschillen wat betreft de aanvaarding door de consument van vlees en vleesproducten van niet-chirurgisch gecastreerde mannelijke varkens tussen derde landen waarnaar de Unie varkensvlees en varkensvleesproducten uitvoert. Tenuitvoerlegging : Direct gecentraliseerd beheer Indicatief tijdschema voor de start van de aanbestedingsprocedure : December 2011 Indicatief bedrag van de aanbesteding : 250000 EUR Specifiek contract : Niet van toepassing 1.2.3. Studie naar snelle opsporingsmethoden voor berengeur die momenteel in slachterijen in de Europese Unie worden gebruikt of ontwikkeld Rechtsgrondslag : Artikelen 22 en 23 van Beschikking 2009/470/EG van de Raad Begrotingsonderdeel : 17 04 02 01 Indicatief aantal en type voorgenomen contracten : Eén dienstverleningscontract (openbare aanbesteding) Onderwerp van de voorgenomen contracten : - Studie naar snelle opsporingsmethoden voor berengeur die momenteel in slachterijen in de Europese Unie worden gebruikt of ontwikkeld; - vergelijking van de haalbaarheid, de resultaten en de kosten van de verschillende methoden die momenteel in slachterijen in de Europese Unie worden gebruikt of ontwikkeld. Tenuitvoerlegging : Direct gecentraliseerd beheer Indicatief tijdschema voor de start van de aanbestedingsprocedure : Februari 2012 Indicatief bedrag van de aanbesteding : 150000 EUR Specifiek contract : Niet van toepassing 1.2.4. Studie naar manieren om de voor berengeur verantwoordelijke stoffen via bepaalde kweek-, voeder- en managementtechnieken te beperken Rechtsgrondslag : Artikelen 22 en 23 van Beschikking 2009/470/EG van de Raad Begrotingsonderdeel : 17 04 02 01 Indicatief aantal en type voorgenomen contracten : Eén dienstverleningscontract (openbare aanbesteding) Onderwerp van de voorgenomen contracten : - Studie naar en kwantificering van manieren om de voor berengeur verantwoordelijke stoffen via veranderingen in de kweek-, voeder- en managementtechnieken te beperken. Tenuitvoerlegging : Direct gecentraliseerd beheer Indicatief tijdschema voor de start van de aanbestedingsprocedure : April 2012 Indicatief bedrag van de aanbesteding : 250000 EUR Specifieke contract : Niet van toepassing 1.2.5. Studie naar en economische analyse van de kosten en baten van stopzetting van de chirurgische castratie van varkens Rechtsgrondslag : Artikelen 22 en 23 van Beschikking 2009/470/EG van de Raad Begrotingsonderdeel : 17 04 02 01 Indicatief aantal en type voorgenomen contracten : Eén dienstverleningscontract (gebruik van bestaand raamcontract) Onderwerp van de voorgenomen contracten : - Verzamelen van economische gegevens en opmaken van economische prognoses over de kosten en baten (milieu, voeder, aantal biggen) van stopzetting van de chirurgische castratie van varkens. Er moet worden gekeken naar de kosten en baten voor alle actoren in de varkensvleesketen, van producent tot consument; - nagaan hoe deze kosten en baten over alle actoren in de varkensvleesketen kunnen worden verdeeld. Tenuitvoerlegging : Direct gecentraliseerd beheer Indicatief tijdschema voor de start van de aanbestedingsprocedure : Juni 2012 Indicatief bedrag van de aanbesteding : 150000 EUR Specifiek contract : Sluiting van één specifiek dienstverleningscontract in het kader van raamcontract SANCO/2008/01/055 voor evaluaties, effectbeoordelingen en verwante diensten, perceel 3 (\"Voedselketen\"). 1.2.6. Ontwikkeling, hosting en onderhoud van een specifieke website voor de voorlichting en opleiding van de voornaamste belanghebbenden uit de varkenssector over de acties van de Unie inzake alternatieven voor de chirurgische castratie van varkens Rechtsgrondslag : Artikelen 19 en 20 van Beschikking 2009/470/EG van de Raad Begrotingsonderdeel : 17 04 02 01 Indicatief aantal en type voorgenomen contracten : Eén dienstverleningscontract (gebruik van bestaand raamcontract) Onderwerp van de voorgenomen contracten : De belangrijkste doelstellingen van de specifieke website zijn: - actuele online-informatie te verschaffen over de activiteiten van de Europese Unie op het gebied van alternatieven voor de chirurgische castratie van varkens; - een platform voor informatie-uitwisseling en opleiding te bieden ten behoeve van alle actoren uit de varkensvleesketen; - publicaties te verspreiden over de resultaten van de acties van de Europese Unie inzake alternatieven voor de castratie van varkens. Tenuitvoerlegging : Direct gecentraliseerd beheer Indicatief tijdschema voor de start van de aanbestedingsprocedure : Oktober 2011 Indicatief bedrag van de aanbesteding : 30000 EUR Specifiek contract : Sluiting van één specifiek dienstverleningscontract in het kader van raamcontract SANCO/2009/A1/005, perceel 1. --------------------------------------------------",
  "source": "EUR LEX"
}