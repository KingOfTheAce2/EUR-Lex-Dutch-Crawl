{
  "url": "http://www.w3.org/1999/xhtml\">",
  "content": "L_2007096NL.01000101.xml 11.4.2007 NL Publicatieblad van de Europese Unie L 96/1 VERORDENING (EG) N r. 383/2007 VAN DE RAAD van 4 april 2007 tot beëindiging van het gedeeltelijk tussentijds nieuw onderzoek van de antidumpingmaatregelen ten aanzien van de invoer van synthetische stapelvezels van polyesters van oorsprong uit de Volksrepubliek China, Saoedi-Arabië, Belarus en de Republiek Korea DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 384/96 van de Raad van 22 december 1995 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) (hierna „basisverordening” genoemd), en met name op artikel 11, lid 3, Gezien het voorstel dat de Commissie na overleg met het Raadgevend Comité heeft ingediend, Overwegende hetgeen volgt: 1.   PROCEDURE 1.1.   Geldende maatregelen (1) Bij Verordening (EG) nr. 1522/2000 ( 2 ) heeft de Raad een definitief antidumpingrecht ingesteld op de invoer van synthetische stapelvezels van polyesters (synthetic staple fibres of polyesters, hierna „PSF” te noemen) van oorsprong uit Australië, Indonesië en Thailand. (2) Bij Verordening (EG) nr. 2852/2000 ( 3 ) heeft de Raad een definitief antidumpingrecht ingesteld op de invoer van PSF van oorsprong uit de Republiek Korea en India. (3) Bij Verordening (EG) nr. 1799/2002 ( 4 ) heeft de Raad definitieve antidumpingrechten ingesteld op de invoer van PSF van oorsprong uit Belarus. (4) Bij Verordening (EG) nr. 428/2005 heeft de Raad definitieve antidumpingrechten op PSF van oorsprong uit de Volksrepubliek China en Saoedi-Arabië ingesteld, en de bestaande maatregelen ten aanzien van de Republiek Korea gewijzigd. (5) Deze verordeningen worden hierna samen de „oorspronkelijke verordeningen” genoemd. De onderzoeken die tot de door de oorspronkelijke verordeningen voorgeschreven maatregel hebben geleid, worden hierna de „oorspronkelijke onderzoeken” genoemd. Naar aanleiding van de onderzoeken bij het vervallen van de maatregelen ten aanzien van de invoer van PSF van oorsprong uit Australië, India, Indonesië en Thailand ( 5 ) heeft de Raad de antidumpingrechten op de invoer van deze producten bij Verordening (EG) nr. 1515/2006 ( 6 ) ingetrokken. (6) Opgemerkt moet worden dat op 12 april 2006 een nieuwe antidumpingprocedure betreffende de invoer van PSF van oorsprong uit Maleisië en Taiwan is ingeleid ( 7 ) en dat er bij Verordening (EG) nr. 2005/2006 ( 8 ) voorlopige maatregelen zijn opgelegd. 1.2.   Motivering van het nieuwe onderzoek (7) Dit nieuwe onderzoek werd ingeleid nadat de Koreaanse producent/exporteur Saehan Industries Inc. informatie had ingediend om aan te tonen dat polyester stapelvezels met een laag smeltpunt (low melt polyester staple fibres, hierna „LMP” te noemen), zoals omschreven in overweging 20, buiten de werkingssfeer zouden moeten vallen omdat zij andere fysische en chemische basiseigenschappen en andere gebruiksdoelen hebben dan andere typen PSF. In tegenstelling tot andere typen PSF zou LMP inherente bindende eigenschappen hebben. 1.3.   Inleiding van een procedure (8) Nadat de Commissie na overleg met het Raadgevend Comité had vastgesteld dat er voldoende aanwijzingen waren om een gedeeltelijk tussentijds nieuw onderzoek te openen, heeft zij met een bericht (hierna: het „bericht van inleiding” te noemen) in het Publicatieblad van de Europese Unie ( 9 ) de opening van een gedeeltelijk tussentijds nieuw onderzoek op grond van artikel 11, lid 3, van de basisverordening aangekondigd, dat beperkt bleef tot het onderzoek naar de werkingssfeer van de antidumpingmaatregelen ten aanzien van de invoer van PSF van oorsprong uit de Volksrepubliek China, Saoedi-Arabië, Belarus, Australië, Indonesië, Thailand, de Republiek Korea en India. Overigens heeft de Commissie dit onderzoek ingeleid op eigen initiatief. 1.4.   Nieuw onderzoek (9) De Commissie heeft de autoriteiten van de Volksrepubliek China, Saoedi-Arabië, Belarus, Australië, Indonesië, Thailand, de Republiek Korea en India (hierna „de betrokken landen” te noemen) en alle andere haar bekende belanghebbenden, namelijk de producenten/exporteurs in de betrokken landen en hun organisaties, gebruikers en invoerders in de Gemeenschap en hun organisaties en de producenten in de Gemeenschap en hun organisatie, op de hoogte gesteld van de inleiding van het nieuwe onderzoek. De belanghebbende partijen werden in de gelegenheid gesteld om binnen de in de kennisgeving vermelde termijn hun standpunt schriftelijk bekend te maken en te verzoeken te worden gehoord. Alle belanghebbenden die daarom verzochten en die konden aantonen dat zij hiervoor bijzondere redenen hadden, werden gehoord. (10) De Commissie heeft alle haar bekende belanghebbenden en alle overige partijen die zich binnen de in het bericht van inleiding vermelde termijn kenbaar hadden gemaakt, een vragenlijst toegezonden. (11) Gezien de werkingssfeer van het nieuwe onderzoek is er geen onderzoekstijdvak vastgesteld. De middels de vragenlijsten ontvangen informatie betrof de periode van 1998 tot en met 2005 (hierna de „beoordelingsperiode” te noemen). Met betrekking tot de beoordelingsperiode zijn gegevens over het volume en de waarde van de inkoop/verkoop, productievolume en -capaciteit voor alle typen PSF en LMP gevraagd. Bovendien is de betrokken partijen gevraagd om opmerkingen over de verschillen en de overeenkomsten tussen LMP en andere typen PSF wat het productieproces, de technische eigenschappen, de gebruiksdoelen en de onderlinge inwisselbaarheid betreft. (12) Een Thaise, twee Koreaanse en een Saoedi-Arabische producent/exporteur van PSF en vier producenten, vijf gebruikers en twee importeurs van PSF in de Gemeenschap hebben de vragenlijsten voldoende beantwoord teruggestuurd. Verscheidene andere partijen, zoals de organisatie van gebruikers en de organisatie van EU-producenten van PSF hebben opmerkingen ingediend. (13) De Commissie heeft alle informatie opgevraagd en geverifieerd die noodzakelijk werd geacht om te onderzoeken of de werkingssfeer van de bestaande maatregelen moet worden gewijzigd. (14) Aangezien de maatregelen ten aanzien van de invoer van PSF van oorsprong uit Australië, India, Indonesië en Thailand in oktober zijn ingetrokken naar aanleiding van parallelle nieuwe onderzoeken in verband met het vervallen van maatregelen (zie overweging 5), is het onderhavige nieuwe onderzoek ten aanzien van deze landen achterhaald en gelden de conclusies ervan alleen voor de maatregelen ten aanzien van PSF uit de Volksrepubliek China, Saoedi-Arabië, Belarus en de Republiek Korea. 2.   BETROKKEN PRODUCT (15) Het betrokken product bestaat, volgens de definitie die in alle oorspronkelijke verordeningen gelijk is, uit synthetische stapelvezels van polyesters, niet gekaard, niet gekamd, noch anderszins bewerkt met het oog op het spinnen, van oorsprong uit de Volksrepubliek China, Saoedi-Arabië, Belarus, Australië, Indonesië, Thailand, de Republiek Korea en India (hierna het „betrokken product”) en is momenteel ingedeeld onder GN-code 5503 20 00. Deze producten worden doorgaans polyesterstapelvezels of PSF genoemd. 3.   RESULTATEN VAN HET NIEUWE ONDERZOEK 3.1.   Methode (16) Om te beoordelen of LMP en andere typen PSF als een enkel product of als twee verschillende producten moeten worden beschouwd, is onderzocht of LMP en andere typen PSF dezelfde fysische en chemische basiseigenschappen en dezelfde gebruiksdoelen hebben. In dit verband zijn ook het productieproces, de onderlinge uitwisselbaarheid en het onderscheid tussen LMP en andere typen PSF beoordeeld. 3.2.   Bevindingen 3.2.1.   Algemene opmerkingen (17) PSF wordt als basismateriaal in diverse stadia van het fabricageproces van textielproducten gebruikt. PSF wordt gebruikt voor het spinnen, dat wil zeggen de fabricage van filamenten voor de vervaardiging van textielproducten, al dan niet vermengd met andere vezels zoals katoen en wol, of voor niet-geweven toepassingen, bijvoorbeeld als opvulsel voor bepaalde textielproducten zoals kussens, autostoelen en anoraks. (18) PSF wordt verkocht in verschillende producttypen voor gebruik voor het spinnen of voor niet-geweven toepassingen die uit een of twee componenten bestaan, en die verschillende specificaties hebben zoals denier/decitex, sterktegraad, glans, siliconenbehandeling, enz. Deze producttypen zijn niet altijd onderling uitwisselbaar (bv. vezels voor het spinnen en voor niet-geweven toepassingen, vezels die uit een of uit twee componenten bestaan, vezels met specifieke thermische eigenschappen zoals brandvertragende vezels, enz.). Zoals echter uit de oorspronkelijke onderzoeken is gebleken, zijn de fysische en chemische eigenschappen en de gebruiksdoelen van deze typen in wezen hetzelfde. Hoewel niet elk producttype met elk ander type uitwisselbaar is, zijn de verschillende producttypen ten minste voor een deel onderling uitwisselbaar en zijn de gebruiksdoelen gedeeltelijk dezelfde, zodat geen enkel type zich duidelijk onderscheidt van ten minste enkele andere typen. (19) Opgemerkt moet worden dat LMP geen nieuw product is. LMP is echter, als zijnde een van de typen PSF, tijdens de oorspronkelijke onderzoeken niet afzonderlijk onderzocht aangezien geen van de betrokken partijen had aangevoerd dat de fysische en technische eigenschappen verschilden. Dit nieuwe onderzoek bevestigde dat LMP, dat voor het eerst werd geproduceerd in de jaren 1980 en sindsdien wordt verhandeld in landen als Japan, Taiwan en de Gemeenschap, ten tijde van de oorspronkelijke onderzoeken reeds door ten minste drie EU-producenten in aanmerkelijke hoeveelheden werd geproduceerd en verhandeld in ten minste een van de betrokken landen, namelijk de Republiek Korea. Er werd namelijk geoordeeld dat de invoer van PSF, met inbegrip van LMP, uit de Republiek Korea een vorm van dumping was en schade aan de industrie in de EU berokkende. 3.2.2.   Fysische en technische eigenschappen van LMP (20) LMP is één van de uit twee componenten bestaande typen PSF. Het is een polyestervezel met een laag smeltpunt en een kern/mantelstructuur, bestaande uit een polyester kern en een mantel van copolymeer-polyester. Bij verhitting smelt de copolymeren mantel bij een lagere temperatuur dan de polyester kern en werkt de gesmolten mantel als lijm. Er bestaan verschillende subtypen LMP, met een verschillende samenstelling, hetgeen bijvoorbeeld resulteert in verschillende smelttemperaturen. (21) LMP wordt vervaardigd van dezelfde grondstof en heeft hetzelfde uiterlijk als andere typen PSF. Het bevat echter per definitie twee verschillende polyester polymeren. In dit verband moet worden opgemerkt dat LMP niet het enige uit twee componenten bestaande type PSF is. Er zijn veel andere uit twee componenten bestaande typen PSF, die voor de toepassing van antidumpingprocedures altijd als een enkel product zijn beschouwd. (22) Enkele gebruikers in de Gemeenschap en één producent/ exporteur betoogden dat LMP en andere typen PSF — ongeacht of zij uit één of twee componenten bestaan — van verschillende grondstoffen worden vervaardigd. De organisatie van EU-producenten en bepaalde EU-producenten betoogden dat de basisgrondstoffen van alle typen PSF, inclusief LMP, hetzelfde zijn. In dit verband moet worden opgemerkt dat alle typen PSF, inclusief LMP, worden vervaardigd van tereftaalzuur en ethyleenglycol. Deze grondstoffen vormen de basiscomponent, waaraan additieven of aanvullende componenten kunnen worden toegevoegd om de vezel bepaalde specifieke eigenschappen te verlenen, zoals een lage smelttemperatuur in het geval van LMP. De stelling dat LMP van andere grondstoffen wordt vervaardigd, wordt daarom verworpen. (23) Eén producent/exporteur betoogde ook dat de factor „uiterlijk” niet relevant is bij de analyse van de fysische en technische eigenschappen van verschillende producten of producttypen. In dit verband moet worden opgemerkt dat het uiterlijk op zichzelf doorgaans niet voldoende basis biedt voor de definitie van het betrokken product, vooral wanneer het een chemisch product betreft. Dit betekent echter niet dat deze factor volledig buiten beschouwing moet blijven. In dit specifieke geval vormt hetzelfde uiterlijk een extra element voor de conclusie dat LMP en andere typen PSF niet gemakkelijk van elkaar te onderscheiden zijn. De stelling wordt daarom verworpen. (24) Gezien het bovenstaande moet worden geconcludeerd dat LMP geen andere fysische en chemische basiseigenschappen heeft dan andere typen PSF, met name de typen die uit twee componenten bestaan. 3.2.3.   Productieproces (25) Er zij aan herinnerd dat uit de oorspronkelijke onderzoeken is gebleken dat uit het oogpunt van de productie een algemeen onderscheid kan worden gemaakt tussen onbehandeld PSF, vervaardigd van onbewerkte grondstoffen, en geregenereerd PSF, dat van gerecycleerd polyester wordt vervaardigd. (26) Wat LMP betreft, bleek uit dit nieuwe onderzoek dat er geen significant verschil tussen de productie van LMP en die van andere uit twee componenten bestaande typen PSF bestaat. Er kwam naar voren dat iedere producent van andere uit twee componenten bestaande typen PSF gemakkelijk zou kunnen overschakelen op de productie van LMP. Productiesystemen voor uit twee componenten bestaande vezels zijn in en buiten de Gemeenschap reeds meer dan 20 jaar in gebruik. De productie van uit twee componenten bestaande vezels is weliswaar gecompliceerder dan die van vezels met één component, maar het verschil tussen de twee systemen is niet wezenlijk te noemen. (27) Volgens sommige gebruikers in de Gemeenschap zou een overschakeling op de productie van LMP niet kosteneffectief zijn. Zij betoogden dat de productielijnen voor LMP en andere uit twee componenten bestaande typen PSF in wezen hetzelfde zijn, maar dat voor overschakeling op de productie van LMP bepaalde modificaties nodig zouden zijn, met name de verwisseling van spindoppen, hetgeen veel tijdverlies met zich mee zou brengen. Hoewel de overschakeling op de productie van LMP of omgekeerd technisch mogelijk is, is dit wellicht niet efficiënt en kan dit zijn weerslag hebben op de beschikbare capaciteit voor LMP. De organisatie van de EU-producenten en één EU-producent betoogden dat het productieproces van alle uit twee componenten bestaande typen PSF in wezen hetzelfde is en dat de overschakeling op de LMP-productie geen technische problemen oplevert, maar louter afhangt van marktkrachten zoals de vraag en de prijzen. Bovendien is er volgens hen in totaal voldoende capaciteit om aan de vraag naar LMP in de Gemeenschap te voldoen indien de marktomstandigheden dit zouden toelaten. In dit verband moet op het volgende worden gewezen. In de eerste plaats is de conclusie dat er geen wezenlijk verschil tussen de productie van LMP en andere typen PSF bestaat, niet bestreden. In de tweede plaats kan de kosteneffectiviteit van de overschakeling op de productie van LMP of omgekeerd per producent wezenlijk verschillen, maar wordt dit door sommige EU-producenten daadwerkelijk gedaan. Tot slot is de beslissing van een producent om op de productie van LMP over te schakelen sterk afhankelijk van de prijzen waarvoor hij de verschillende typen PSF op de markt kan verkopen. In dit verband moet ook worden opgemerkt dat er in de Gemeenschap of in de betrokken exporterende landen geen producenten zijn die uitsluitend LMP vervaardigen. Dit argument kan dan ook niets veranderen aan de conclusies ten aazien van het productieproces. (28) Het productieproces, dat op zich niet doorslaggevend is voor de definitie van een product, kan dus in geen geval worden beschouwd als een factor die LMP onderscheidt van andere typen PSF. 3.2.4.   Typische gebruiksdoelen van LMP (29) LMP wordt in verband met zijn lage smelttemperatuur bij uitstek gebruikt als component in thermisch verlijmde niet-geweven toepassingen en in toepassingen als thermisch verlijmde vulstof. De voornaamste gebruiksdoelen zijn te vinden in de volgende productgroepen: huishouden (meubilair, matrassen, kussens), auto's (tapijten, filters), persoonlijke hygiëne (luiers, absorbentia), kleding (isolatie). Bij alle toepassingen wordt LMP vermengd en versmolten met andere PSF-vezels en maakt het doorgaans 15 % van het volume van dergelijke mengsels uit. (30) Volgens sommige gebruikers in de Gemeenschap bestaat alleen bij de toepassing in een normale thermisch verlijmde vulling voor meubilair en bedden ongeveer 15 % van het mengsel uit LMP. In bepaalde andere toepassingen, zoals in opname- en verdeellagen, bestaat het mengsel voor 35 tot 50 % uit LMP en in luchtfiltertoepassingen kan LMP tot 70 % van het mengsel uitmaken. In dit verband moet worden opgemerkt dat het aandeel LMP in sommige toepassingen, zoals bijvoorbeeld isolerende vulling voor kleding, minder dan 15 % van het mengel bedraagt. Uit het nieuwe onderzoek is gebleken dat het aandeel LMP in de verschillende eindtoepassingen inderdaad varieert, maar dat het bij veruit de meeste toepassingen slechts een klein deel uitmaakt (in totaal gemiddeld ongeveer 15 %) in verhouding tot andere typen PSF die in deze producten zijn gemengd. De in overweging 29 gemaakte vaststelling wordt dan ook bevestigd. (31) De belangrijkste LMP-gebruikers in de Gemeenschap zijn de producenten van niet-geweven toepassingen. Kenmerkend voor deze bedrijven is dat zij ook veel andere soorten PSF voor de niet-geweven toepassingen gebruiken. Er zijn geen specifieke LMP-gebruikers in de Gemeenschap. Ook is gebleken dat de distributiekanalen van LMP en van andere typen PSF niet wezenlijk verschillen. Er zij aan herinnerd dat LMP altijd wordt gemengd met andere typen PSF. (32) Eén producent/exporteur betoogde dat het feit dat dezelfde gebruikers LMP en andere typen PSF toepassen en dat de distributiekanalen van LMP en van andere typen PSF in wezen dezelfde zijn, niet betekent dat LMP en andere typen PSF „soortgelijke producten” zijn. Inderdaad betekent dit feit op zichzelf niet dat LMP en andere typen PSF als een enkel product moeten worden beschouwd; het is echter gebleken dat er geen verschillen bestaan tussen LMP en andere typen PSF wat de distributie betreft. Met andere woorden: vanuit distributieoogpunt zijn er geen redenen om LMP van de werkingssfeer van de maatregelen uit te sluiten. Zoals bovendien is aangetoond in overweging 29, heeft LMP hetzelfde eindgebruik als andere typen PSF, aangezien het alleen vermengd met deze andere vezels kan worden gebruikt. Het argument wordt derhalve afgewezen. (33) Gezien het bovenstaande luidt de conclusie dat LMP en andere typen PSF dezelfde basisgebruiksdoelen hebben en via dezelfde kanalen worden gedistribueerd. 3.2.5.   Onderlinge uitwisselbaarheid (34) Zoals hierboven is aangetoond, heeft LMP weliswaar geen andere fysische en chemische basiseigenschappen dan andere typen PSF, maar heeft het bepaalde afwijkende kenmerken. LMP is echter in veel toepassingen vervangbaar door andere typen PSF door toepassing van andere verlijmingstechnieken zoals de verlijming van PSF door middel van kunsthars of thermische verlijming van PSF met behulp van andere smeltende vezels. Het is dus in wezen uitwisselbaar met andere typen PSF. (35) Sommige partijen hebben bovenstaande conclusie met betrekking tot de onderlinge uitwisselbaarheid van LMP met andere typen PSF bestreden. Eén producent/exporteur betoogde dat aangezien bij de verlijming door middel van kunsthars of door middel van andere smeltende vezels, LMP wordt vervangen door respectievelijk kunsthars en niet van polyster vervaardigde smeltende vezels, LMP niet uitwisselbaar is met andere typen PSF. Sommige gebruikers in de Gemeenschap brachten naar voren dat het gebruik van de bovengenoemde andere verlijmingstechnieken tot andere eigenschappen van bepaalde eindproducten zou leiden en dat vervanging daarom bij bepaalde toepassingen niet mogelijk is. Deze argumenten zijn nader onderzocht. Uit dat onderzoek is gebleken dat hoewel de verschillende verlijmingstechnieken niet altijd onderling uitwisselbaar zijn voor alle eindtoepassingen, er sprake is van een zekere onderlinge uitwisselbaarheid en dat LMP voor bepaalde toepassingen dus een concurrent is van met kunsthars verlijmd PSF en van PSF dat is verlijmd met andere dan kern/mantel-vezels. Daarom kan niet de algemene conclusie worden getrokken dat er geen vervangers voor LMP bestaan en dat LMP niet onderling inwisselbaar is met bepaalde andere typen PSF. (36) Eén producent/exporteur merkte ook op dat zijn argument dat sommige kunstharsen schadelijk zijn voor het milieu en voor de gezondheid van de werknemers, niet naar behoren was onderzocht. In dit verband moet worden opgemerkt dat dit argument in dit bijzondere geval niet relevant is, aangezien verlijming met kunsthars bij bepaalde toepassingen niet te vervangen is door andere verlijmingstechnieken en dat verlijming met kunsthars in elk geval moet voldoen aan alle milieuvoorschriften in de Gemeenschap en de lidstaten. Dit argument wordt derhalve afgewezen. 3.2.6.   Onderscheid tussen LMP en andere typen PSF (37) Er is geen zichtbaar en tastbaar verschil tussen LMP en ander typen PSF. De dwarsdoorsnede van LMP verschilt van die van uit één component bestaande vezels, maar verschilt niet altijd van de dwarsdoorsnede van andere uit twee componenten bestaande typen PSF. Er zij aan herinnerd dat LMP in talloze varianten bestaat met, onder andere, verschillende smelttemperaturen. Hierdoor is een duidelijk onderscheid op basis van de smelttemperatuur niet mogelijk. Hieruit volgt dat LMP niet gemakkelijk is te onderscheiden van andere typen PSF en dat voor een betrouwbare identificatie van dit type product geavanceerde apparatuur nodig zou zijn. (38) Sommige gebruikers in de Gemeenschap bestreden bovenstaande conclusie dat LMP niet gemakkelijk is te onderscheiden van andere typen PSF, vooral voor zover het de smelttemperatuur betreft. Zij betoogden dat het smeltpunt van de mantel van LMP, hoewel deze varieert van 110 °C tot 190 °C, altijd aanzienlijk lager ligt dan het smeltpunt van andere typen PSF, dat naar verluidt ongeveer 255 °C bedraagt. Opgemerkt moet worden dat uit de bovengenoemde variëteit aan smelttemperaturen blijkt dat LMP, net als andere typen PSF, in veel varianten bestaat en dat identificatie niet altijd gemakkelijk uitvoerbaar is. Daarom kunnen de in overweging 37 getrokken conclusies niet worden gewijzigd. (39) Eén producent/exporteur voerde aan dat het loutere feit dat LMP visueel vergelijkbaar is met andere typen PSF, geen basis kan bieden om LMP niet van de werkingssfeer van de maatregelen uit te sluiten. Zoals in overweging 23 is verklaard, vormt het uiterlijk — hoewel het op zichzelf doorgaans niet doorslaggevend is voor het antwoord op de vraag of bepaalde producttypen als „een enkel product” zijn te beschouwen — een extra element voor de analyse (zie ook overweging 16). Het feit dat verschillende producttypen niet gemakkelijk van elkaar zijn te onderscheiden, mag niet worden genegeerd. Het argument wordt derhalve afgewezen. 4.   CONCLUSIE INZAKE DE WERKINGSSFEER (40) Uit bovenstaande conclusies blijkt dat LMP en andere typen PSF dezelfde fysische en technische basiseigenschappen en dezelfde basisgebruiksdoelen hebben. Bij veel toepassingen concurreert LMP direct of indirect met andere typen PSF op de EU-markt. Op basis hiervan luidt de conclusie dat LMP en andere typen PSF zijn te beschouwen als een enkel product en dat het gedeeltelijk tussentijds nieuw onderzoek naar de werkingssfeer van de bestaande antidumpingmaatregelen moet worden afgesloten. (41) Alle belanghebbende partijen werden in kennis gesteld van de voornaamste feiten en overwegingen die aan bovenstaande conclusies ten grondslag liggen. De partijen konden hierover binnen een bepaalde termijn opmerkingen maken. (42) De mondelinge en schriftelijke opmerkingen van de partijen werden onderzocht, maar hebben geen verandering gebracht in de conclusie om geen wijziging aan te brengen in de werkingssfeer van de geldende antidumpingmaatregelen ten aanzien van de invoer van PSF, HEEFT DE VOLGENDE VERORDENING VASTGESTELD: Enig artikel Het tussentijds nieuw onderzoek overeenkomstig artikel 11, lid 3, van Verordening (EG) nr. 384/96 naar de werkingssfeer van de antidumpingmaatregelen ten aanzien van de invoer van synthetische stapelvezels van polyesters, ingedeeld onder GN-code 5503 20 00, van oorsprong uit de Volksrepubliek China, Saoedi-Arabië, Belarus en de Republiek Korea wordt beëindigd zonder dat de geldende antidumpingmaatregelen worden gewijzigd. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 april 2007. Voor de Raad De voorzitter F.-W. STEINMEIER ( 1 ) PB L 56 van 6.3.1996, blz. 1 . Verordening laatstelijk gewijzigd bij Verordening (EG) nr. 2117/2005 ( PB L 340 van 23.12.2005, blz. 17 ). ( 2 ) PB L 175 van 14.7.2000, blz. 10 . ( 3 ) PB L 332 van 28.12.2000, blz. 17 . Verordening gewijzigd bij Verordening (EG) nr. 428/2005 ( PB L 71 van 17.3.2005, blz. 1 ). ( 4 ) PB L 274 van 11.10.2002, blz. 1 . ( 5 ) PB C 174 van 14.7.2005, blz. 15 ; PB C 323 van 20.12.2005, blz. 21 . ( 6 ) PB L 282 van 13.10.2006, blz. 1 . ( 7 ) PB C 89 van 12.4.2006, blz. 2 . ( 8 ) PB L 379 van 28.12.2006, blz. 65 . ( 9 ) PB C 325 van 22.12.2005, blz. 20 .",
  "source": "EUR LEX"
}