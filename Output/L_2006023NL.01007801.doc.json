{
  "url": "http://www.w3.org/1999/xhtml\">",
  "content": "L_2006023NL.01007801.xml 27.1.2006 NL Publicatieblad van de Europese Unie L 23/78 BESCHIKKING VAN DE RAAD van 23 januari 2006 inzake de goedkeuring van buitengewone nationale steun door de Republiek Cyprus aan Cypriotische landbouwers met het oog op de afbetaling van een deel van de landbouwschulden die lang vóór de toetreding van Cyprus tot de Europese Unie zijn ontstaan (2006/39/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 88, lid 2, derde alinea, Gezien het verzoek van de Republiek Cyprus van 21 november 2005, Overwegende hetgeen volgt: (1) Cyprus heeft op 21 november 2005 bij de Raad een verzoek ingediend voor een beschikking overeenkomstig artikel 88, lid 2, derde alinea, van het Verdrag, waarbij de Raad verklaart dat het plan van Cyprus om nationale steun te verlenen aan Cypriotische landbouwers met het oog op de afbetaling van een deel van de landbouwschulden die lang vóór de toetreding van Cyprus tot de Europese Unie als gevolg van uitzonderlijke omstandigheden zijn ontstaan, verenigbaar is met de interne markt. (2) De Cypriotische regering heeft grote inspanningen geleverd om de vele tienduizenden landbouwers en plattelandsbewoners die na de Turkse invasie van 1974 gedwongen werden hun boerderij en woonplaats te verlaten, weer aan het werk te zetten. (3) Om deze landbouwers en plattelandsbewoners in staat te stellen hun activiteiten op Cyprus voort te zetten, zijn door de overheid gegarandeerde leningen verstrekt voor de aankoop van machines en vee, en/of voor andere landbouwinvesteringen. (4) In de jaren negentig werd Cyprus getroffen door een nooit geziene, strenge droogte die zeven jaar aanhield, met rampzalige gevolgen voor de landbouwproductie en het inkomen van de landbouwers. Hopend op een betere oogst in het jaar daarop, namen vele door de droogte getroffen Cypriotische landbouwers hun toevlucht tot leningen voor de aankoop van agrarische productiemiddelen, waardoor zij in de impasse van jaar na jaar opgestapelde schulden belandden. Door de omvang van de geleden verliezen en de opstapeling van hun schulden konden de Cypriotische landbouwers de aangegane leningen niet langer naar behoren afbetalen. (5) Begin 1999 verbond de regering er zich politiek toe om het probleem van de uitstaande landbouwschuld aan te pakken, maar omdat er geen akkoord kon worden bereikt met de landbouwbonden werd de voorgestelde schuldaflossingsregeling niet vóór de toetreding tot de Europese Unie uitgevoerd. Slechts na lange besprekingen en vanwege de enorme uitdagingen die de Cypriotische landbouwsector na de toetreding te wachten stonden, besloten de landbouwbonden hun standpunten te herzien. (6) Na de toetreding van Cyprus tot de Europese Unie belandde de Cypriotische landbouwsector in een diepe crisis en, in tegenstelling tot in alle andere nieuwe lidstaten, ging het inkomen van de landbouwers omlaag. De prijzen „af landbouwbedrijf” van graan en andere fruitsoorten dan citrusvruchten daalden aanzienlijk. Voor een belangrijk deel van de druivenoogst konden geen normale afzetmarkten worden gevonden en Cyprus vroeg en kreeg communautaire steun voor de onmiddellijke uitvoering van een rooischema. Met het oog op de noodzakelijke aanpassingen, omschakelingen en diversifiëringen omvatte het nationale Plan voor plattelandsontwikkeling voor de periode 2004-2006 een aantal regelingen en programma’s waarvoor aanzienlijke investeringen van de landbouwers en de andere plattelandsbewoners nodig waren. De uitstaande landbouwschuld van de periode vóór de toetreding bleek echter een belangrijk struikelblok te zijn voor de uitvoering van het Plan voor plattelandsontwikkeling, omdat de banken en andere financiële instellingen geen nieuwe leningen wilden verstrekken voordat de vorige waren afbetaald. (7) Door de weigering van de kredietinstellingen om verdere leningen toe te staan worden de inspanningen om productie-eenheden in de landbouw en de veehouderij te moderniseren en te verbeteren, ernstig afgeremd. Dit gebrek aan modernisering en de lagere productiviteit en verlaagde rentabiliteit die daarvan het gevolg zijn, in combinatie met de daarmee gepaard gaande harde leef- en werkomstandigheden van de Cypriotische landbouwers, kunnen ertoe leiden dat Cypriotische landbouwers hun landbouwactiviteiten staken, met alle ernstige economische en sociale gevolgen van dien voor de betrokkenen. (8) De steun is bedoeld als hulp voor de volgende categorieën landbouwers die te lijden hebben van de uitstaande schulden en de hun verstrekte leningen niet kunnen afbetalen: — Landbouwers die als dusdanig waren geregistreerd bij het socialezekerheidsfonds en tot 31 december 1998 socialezekerheidsbijdragen hebben betaald. — Verdreven landbouwers die een beroepsvergunning hadden en wier jaarinkomen uit niet-agrarische tewerkstelling op 31 december 1998 niet meer dan 6 000 CYP bedroeg. — Personen die thans een pensioenuitkering ontvangen en op 31 december 1998 als landbouwers geregistreerd waren. — Personen die op het platteland leefden en in de landbouw werkten, maar tevens een niet-agrarisch beroep uitoefenden, op voorwaarde dat hun niet-agrarische inkomen op 31 december 1998 niet meer dan 6 000 CYP bedroeg. (9) De aan Cyprus te verlenen steun bedraagt 23 miljoen CYP (gelijk aan 39,33 miljoen EUR), hetgeen overeenstemt met leningen die zijn aangegaan tussen 1974 en 31 december 1998. (10) Het aantal landbouwers dat de voorgestelde nationale steunregeling kan genieten, wordt geraamd op meer dan 15 000. (11) Er zijn dus uitzonderlijke omstandigheden op grond waarvan de steun die Cyprus de Cypriotische landbouwers wil verlenen voor de afbetaling van een deel van de landbouwschulden die lang vóór de toetreding van Cyprus tot de Europese Unie zijn ontstaan, als verenigbaar met de gemeenschappelijke markt kan worden beschouwd, HEEFT DE VOLGENDE BESCHIKKING VASTGESTELD: Artikel 1 De nationale steun ten belope van 23 miljoen CYP (gelijk aan 39,33 miljoen EUR) die door de Republiek Cyprus wordt toegekend teneinde Cypriotische landbouwers in staat te stellen een deel van hun landbouwschulden die vóór 31 december 1998 vanwege tot en met die datum geldende uitzonderlijke omstandigheden zijn ontstaan, aan banken en andere financiële instellingen af te betalen, wordt als verenigbaar met de gemeenschappelijke markt beschouwd. Artikel 2 Deze beschikking is gericht tot de Republiek Cyprus. Gedaan te Brussel, 23 januari 2006. Voor de Raad De voorzitter J. PRÖLL",
  "source": "EUR LEX"
}