{
  "url": "http://www.w3.org/1999/xhtml\"><!--",
  "content": "L_2016065NL.01003801.xml 11.3.2016 NL Publicatieblad van de Europese Unie L 65/38 UITVOERINGSVERORDENING (EU) 2016/345 VAN DE COMMISSIE van 10 maart 2016 tot vaststelling van de meldingsfrequentie van Container Status Messages, het formaat van de gegevens en de wijze van overdracht DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 515/97 van de Raad van 13 maart 1997 betreffende de wederzijdse bijstand tussen de administratieve autoriteiten van de lidstaten en de samenwerking tussen deze autoriteiten en de Commissie met het oog op de juiste toepassing van de douane- en landbouwvoorschriften ( 1 ) , met name artikel 18 quater, Overwegende hetgeen volgt: (1) In Verordening (EG) nr. 515/97 is bepaald dat vervoerders gegevens betreffende containerbewegingen voor de in artikel 18 bis, lid 6, van deze verordening vermelde gebeurtenissen dienen over te dragen aan het door de Commissie beheerde CSM-bestand, maar enkel indien deze gegevens bij de meldende vervoerder bekend zijn en voor zulke gebeurtenissen zijn gegenereerd, verzameld of bewaard in hun elektronische bestanden. (2) Om te garanderen dat de gegevens betreffende containerbewegingen tijdig geanalyseerd worden, dat ze onbelemmerd overgedragen worden van de zeevervoerders naar het CSM-bestand en dat de verscheidenheid aan manieren om gegevens vast te leggen beheersbaar blijft, moeten de meldingsfrequentie, het formaat en de wijze van overdracht van de CSM's nader worden bepaald. (3) Door de omvang en de sterke veranderlijkheid van het containervervoer hangt een doeltreffende opsporing van fraude in grote mate af van het tijdig herkennen van verdachte containerbewegingen. Om te garanderen dat de ontvangen gegevens effectief gebruikt worden om het risico te beperken dat verdachte zendingen overgebracht worden naar een onbekende bestemming voordat ze effectief opgespoord kunnen worden, moeten de vervoerders worden verplicht om CSM's uiterlijk 24 uur nadat ze zijn gegenereerd, verzameld of bewaard in de elektronische bestanden van de vervoerder, over te dragen naar het CSM-bestand. (4) Om de financiële last voor de sector te beperken en de overdracht van CSM's te vergemakkelijken, moeten de vervoerders worden verplicht een van de gangbare standaarden ANSI ASC X12 of UN/EDIFACT te gebruiken. ANSI ASC X12 is een protocol voor elektronische gegevensuitwisseling (EDI) van het American National Standards Institute (ANSI), terwijl UN/EDIFACT de door de Verenigde Naties (UN) ontwikkelde EDI-standaard is. Het gebruik van dergelijke standaarden moet de implementatiekosten voor de vervoerders beperken, aangezien zij in de maritieme sector reeds worden beschouwd als universele standaarden voor de uitwisseling van elektronische gegevens. (5) Om een veilige gegevensoverdracht en een passend niveau van vertrouwelijkheid en integriteit van de overgedragen gegevens te garanderen, moeten CSM's worden overgedragen volgens het door de Internet Engineering Task Force (IETF) ontworpen Secure File Transfer Protocol (SFTP). Deze methode van overdracht garandeert de vereiste beveiligingsgraad en wordt door de sector aanvaardbaar geacht vanuit het oogpunt van uitvoerbaarheid. Om de implementatiekosten te beperken, moeten vervoerders de mogelijkheid krijgen om ook andere overdrachtmethodes te gebruiken, op voorwaarde dat deze dezelfde mate van gegevensbeveiliging als SFTP bieden. (6) Om de financiële kosten verbonden aan de overdracht van CSM's te beperken, moeten de vervoerders de mogelijkheid krijgen om alle in hun elektronische bestanden gegenereerde, verzamelde of bewaarde CSM's door te sturen zonder afzonderlijke CSM's te selecteren. In die gevallen moeten de Commissie en de bevoegde autoriteiten van de lidstaten deze gegevens kunnen raadplegen en gebruiken in overeenstemming met de bepalingen van Verordening (EG) nr. 515/97. (7) De maatregelen waarin deze verordening voorziet, zijn in overeenstemming met het advies van het bij Verordening (EG) nr. 515/97 ingestelde comité, HEEFT DE VOLGENDE VERORDENING VASTGESTELD: Artikel 1 Meldingsfrequentie van CSM's Uiterlijk 24 uur nadat een CSM in zijn elektronische bestanden is ingevoerd, draagt de vervoerder volledige, in zijn elektronische bestanden gegenereerde, verzamelde of bewaarde CSM's over aan het CSM-bestand. In artikel 18 bis, lid 5, van Verordening (EG) nr. 515/97 bedoelde opeenvolgende CSM's worden overgedragen binnen 24 uur nadat het eerste CSM, waarmee wordt vastgesteld dat de container bestemd is om in het douanegebied van de Unie te worden binnengebracht, is ingevoerd of verzameld in de elektronische bestanden van de vervoerder. Artikel 2 Formaat van de CSM-gegevens Vervoerders dragen CSM's over conform de standaarden ANSI ASC X12 of UN/EDIFACT. Artikel 3 Wijze van overdracht van CSM's 1.   Vervoerders gebruiken het Secure File Transfer Protocol (SFTP) voor de overdracht van CSM's. Het is de vervoerders toegestaan andere methoden voor de overdracht van CSM's te gebruiken op voorwaarde dat zij een vergelijkbare mate van gegevensbeveiliging als SFTP bieden. 2.   CSM's kunnen worden overgedragen door: a) selectieve mededeling van afzonderlijke CSM's zoals bepaald in artikel 18 bis, lid 6, van Verordening (EG) nr. 515/97, of b) overdracht van alle in de elektronische bestanden van de vervoerder gegenereerde, verzamelde of bewaarde CSM's zonder selectie van afzonderlijke CSM's. Indien een vervoerder CSM's overdraagt overeenkomstig punt b, aanvaardt hij dat de Commissie en de lidstaten toegang hebben tot deze gegevens en ze kunnen gebruiken onder de voorwaarden van Verordening (EG) nr. 515/97. Artikel 4 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van donderdag 1 september 2016. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 maart 2016. Voor de Commissie De voorzitter Jean-Claude JUNCKER ( 1 ) PB L 82 van 22.3.1997, blz. 1 .",
  "source": "EUR LEX"
}