{
  "url": "http://www.w3.org/1999/xhtml\">",
  "content": "L_2013195NL.01000201.xml 18.7.2013 NL Publicatieblad van de Europese Unie L 195/2 VERORDENING (EU) Nr. 678/2013 VAN DE RAAD van 9 juli 2013 tot wijziging van Verordening (EG) nr. 974/98 in verband met de invoering van de euro in Letland DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 140, lid 3, Gezien het voorstel van de Europese Commissie, Gezien het advies van de Europese Centrale Bank, Overwegende hetgeen volgt: (1) Verordening (EG) nr. 974/98 van de Raad van 3 mei 1998 over de invoering van de euro ( 1 ) voorziet in de vervanging door de euro van de munteenheden van de lidstaten die bij de overgang van de Gemeenschap naar de derde fase van de Economische en Monetaire Unie voldeden aan de nodige voorwaarden voor de aanneming van de euro. (2) Overeenkomstig artikel 4 van de Toetredingsakte van 2003 is Letland een lidstaat met een derogatie als bedoeld in artikel 139, lid 1, van het Verdrag betreffende de werking van de Europese Unie. (3) Krachtens Besluit 2013/387/EU van de Raad van 9 juli 2013 betreffende de aanneming van de euro door Letland op 1 januari 2014 ( 2 ) voldoet Letland aan de nodige voorwaarden voor de aanneming van de euro en moet de derogatie van Letland met ingang van 1 januari 2014 worden ingetrokken. (4) De invoering van de euro in Letland vereist de uitbreiding tot Letland van de bestaande bepalingen betreffende de invoering van de euro die in Verordening (EG) nr. 974/98 zijn vervat. (5) In het nationaal plan voor de overgang naar de euro van Letland wordt gepreciseerd dat de eurobankbiljetten en -munten in deze lidstaat wettig betaalmiddel zouden moeten worden op de dag van de invoering van de euro als munteenheid van Letland. Zowel de datum waarop de euro wordt ingevoerd als de datum waarop naar de chartale euro wordt omgeschakeld, moet derhalve 1 januari 2014 zijn. Er geldt geen geleidelijke aanpassingsperiode. (6) De bijlage bij Verordening (EG) nr. 974/98 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 De bijlage bij Verordening (EG) nr. 974/98 wordt gewijzigd door het invoegen van de volgende rij in de tabel tussen de vermeldingen voor Cyprus en Luxemburg: „Letland 1 januari 2014 1 januari 2014 Neen” Artikel 2 Deze verordening treedt in werking op 1 januari 2014. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 juli 2013. Voor de Raad De voorzitter R. ŠADŽIUS ( 1 ) PB L 139 van 11.5.1998, blz. 1 . ( 2 ) Zie bladzijde 24 van dit Publicatieblad.",
  "source": "EUR LEX"
}