{
  "url": "http://www.w3.org/1999/xhtml\">",
  "content": "L_2008163NL.01000101.xml 24.6.2008 NL Publicatieblad van de Europese Unie L 163/1 VERORDENING (EG) N r. 587/2008 VAN DE RAAD van 16 juni 2008 tot wijziging van Verordening (EG) nr. 866/2004 inzake een regeling op grond van artikel 2 van Protocol nr. 10 van de Toetredingsakte met voorschriften ten aanzien van goederen, diensten en personen die de lijn in Cyprus overschrijden DE RAAD VAN DE EUROPESE UNIE, Gelet op Protocol nr. 10 over Cyprus bij de Toetredingsakte van 2003 ( 1 ) , en met name op artikel 2, Gelet op Protocol nr. 3 bij de Toetredingsakte van 2003 betreffende de zones van Cyprus die onder de soevereiniteit van het Verenigd Koninkrijk van Groot-Brittannië en Noord-Ierland vallen ( 2 ) , en met name op artikel 6, Gezien het voorstel van de Commissie, Overwegende hetgeen volgt: (1) In Verordening (EG) nr. 866/2004 van de Raad ( 3 ) zijn speciale voorschriften vastgesteld voor goederen, diensten en personen die de lijn overschrijden tussen de gebieden van de Republiek Cyprus waarover de regering van de Republiek Cyprus niet feitelijk het gezag uitoefent, en de gebieden van de Republiek Cyprus waarover de regering van de Republiek Cyprus wel feitelijk het gezag uitoefent. (2) Gelet op de ervaringen die zijn opgedaan sinds de inwerkingtreding van Verordening (EG) nr. 866/2004 moeten de handel en het economische verkeer op het eiland worden versterkt. (3) Te dien einde moet worden voorzien in de algehele opheffing van de rechten op landbouwproducten die van oorsprong zijn uit de gebieden van de Republiek Cyprus waarover de regering van de Republiek Cyprus niet feitelijk het gezag uitoefent. Dit is slechts mogelijk indien de vrijstellingsregeling van Verordening (EG) nr. 866/2004 wordt uitgebreid. (4) Er moet een regeling worden getroffen voor het tijdelijk binnenbrengen van goederen vanuit de gebieden van de Republiek Cyprus waarover de regering van de Republiek Cyprus niet feitelijk het gezag uitoefent, in de gebieden van de Republiek Cyprus waarover de regering van de Republiek Cyprus wel feitelijk het gezag uitoefent, teneinde bedrijven die zijn gevestigd in de gebieden van de Republiek Cyprus waarover de regering van de Republiek Cyprus niet feitelijk het gezag uitoefent, te stimuleren om diensten te verrichten aan de andere kant van de lijn en deze bedrijven gemakkelijker te laten deelnemen aan handelsbeurzen of vergelijkbare evenementen in de gebieden van de Republiek Cyprus waarover de regering van de Republiek Cyprus feitelijk het gezag uitoefent. Voorts moeten goederen die zijn bestemd om te worden gerepareerd in de gebieden van de Republiek Cyprus waarover de regering van de Republiek Cyprus feitelijk het gezag uitoefent, de lijn kunnen overschrijden. (5) Er moet redelijkerwijs worden bewezen dat dergelijke goederen op tijdelijke basis worden binnengebracht. De douaneautoriteiten van de Republiek Cyprus of de autoriteiten van de oostelijke Sovereign Base Area mogen zekerheidstelling verlangen voor eventuele douane- of belastingschulden indien tijdelijk binnengebrachte goederen niet terugkeren naar de gebieden van de Republiek Cyprus waarover de regering van de Republiek Cyprus niet feitelijk het gezag uitoefent. (6) Met betrekking tot personen die de lijn overschrijden vanuit de gebieden van de Republiek Cyprus waarover de regering van de Republiek Cyprus niet feitelijk het gezag uitoefent, naar de gebieden van de Republiek Cyprus waarover de regering van de Republiek Cyprus wel feitelijk het gezag uitoefent, dient te worden verduidelijkt dat hun persoonlijke bezittingen worden geacht te zijn aangegeven tot tijdelijk binnenbrengen. Hetzelfde geldt voor vervoermiddelen. (7) De totale waarde van goederen die zich bevinden in de persoonlijke bagage van personen die de lijn overschrijden vanuit de gebieden van de Republiek Cyprus waarover de regering van de Republiek Cyprus niet feitelijk het gezag uitoefent, naar de gebieden van de Republiek Cyprus waarover de regering van de Republiek Cyprus wel feitelijk het gezag uitoefent, dient fors te worden opgetrokken, teneinde de economische ontwikkeling in de gebieden van de Republiek Cyprus waarover de regering van de Republiek Cyprus niet feitelijk het gezag uitoefent, te bevorderen. (8) Verordening (EG) nr. 866/2004 dient derhalve dienovereenkomstig te worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EG) nr. 866/2004 wordt als volgt gewijzigd: 1. Artikel 4, lid 2, wordt vervangen door: „2.   De in lid 1 bedoelde goederen hoeven niet te worden aangegeven bij de douane. Zij zijn niet onderworpen aan douanerechten of heffingen van gelijke werking. Om effectieve controle mogelijk te maken, worden de hoeveelheden die de lijn overschrijden, geregistreerd.”; 2. Het volgende artikel 4 bis wordt ingevoegd: „Artikel 4 bis Tijdelijk binnenbrengen van goederen 1.   Met uitzondering van goederen die aan veterinaire en fytosanitaire voorschriften zijn onderworpen, mogen de volgende goederen tijdelijk worden binnengebracht vanuit de gebieden van de Republiek Cyprus waarover de regering van de Republiek Cyprus niet feitelijk het gezag uitoefent, in de gebieden van de Republiek Cyprus waarover de regering van de Republiek Cyprus wel feitelijk het gezag uitoefent: a) persoonlijke bezittingen, die voor de reis redelijkerwijs benodigd zijn, van personen die de lijn overschrijden, en goederen voor sportdoeleinden, b) vervoermiddelen, c) beroepsuitrusting, d) goederen bestemd voor reparatie, e) goederen bestemd om te worden tentoongesteld of gebruikt op een publiek evenement. 2.   De in lid 1 bedoelde goederen mogen voor maximaal zes maanden worden binnengebracht. 3.   De in lid 1 bedoelde goederen hoeven niet te voldoen aan de in artikel 4, lid 1, gestelde voorwaarden. 4.   Wanneer de in lid 1 bedoelde goederen bij het verstrijken van de in lid 2 vastgestelde termijn voor het tijdelijk binnenbrengen niet terugkeren naar de gebieden van de Republiek Cyprus waarover de regering van de Republiek Cyprus niet feitelijk het gezag uitoefent, worden zij in beslag genomen door de douaneautoriteiten van de Republiek Cyprus. 5.   Voor het tijdelijk binnenbrengen van de in lid 1, onder a) en b), van dit artikel bedoelde goederen zijn de artikelen 229, 232, 579 en 581 van Verordening (EEG) nr. 2454/93 van de Commissie ( 4 ) van overeenkomstige toepassing. Voor het tijdelijk binnenbrengen van de in lid 1, onder c), d) en e), bedoelde goederen wordt de volgende procedure gevolgd: a) de goederen dienen vergezeld te gaan van een verklaring van de persoon die ze binnenbrengt, met opgave van de reden voor het tijdelijk binnenbrengen, en van de nodige stukken, naar gelang van het geval, die redelijkerwijs bewijzen dat de goederen onder een van de drie in lid 1, onder c), d) en e), genoemde categorieën vallen; b) de goederen worden geregistreerd door de douaneautoriteiten van de Republiek Cyprus of de autoriteiten van de oostelijke Sovereign Base Area wanneer zij de gebieden van de Republiek Cyprus waarover de regering van de Republiek Cyprus feitelijk het gezag uitoefent dan wel de oostelijke Sovereign Base Area binnenkomen en verlaten; c) de douaneautoriteiten van de Republiek Cyprus en de autoriteiten van de oostelijke Sovereign Base Area mogen voor het tijdelijk binnenbrengen van de goederen zekerheidstelling verlangen om de betaling van douane- of belastingschulden die ter zake van die goederen kunnen ontstaan, te garanderen. 6.   De Commissie kan specifieke voorschriften vaststellen overeenkomstig de in artikel 4, lid 12, bedoelde procedure. 3. In artikel 6 worden de leden 1 en 2 vervangen door: „1.   Richtlijn 69/169/EEG van de Raad van 28 mei 1969 inzake de harmonisatie van de wettelijke en bestuursrechtelijke bepalingen met betrekking tot de vrijstellingen van omzetbelastingen en accijnzen die bij invoer worden geheven in het internationale reizigersverkeer ( 5 ) en Verordening (EEG) nr. 918/83 van de Raad van 28 maart 1983 betreffende de instelling van een communautaire regeling inzake douanevrijstellingen ( 6 ) zijn niet van toepassing, maar goederen die zich bevinden in de persoonlijke bagage van personen die de lijn overschrijden, zijn vrijgesteld van omzetbelasting en accijns alsook van invoerrechten mits zij geen commercieel karakter dragen en hun totale waarde niet meer dan 260 EUR per persoon bedraagt. 2.   De kwantitatieve maxima voor vrijstellingen van omzetbelasting en accijns alsook van invoerrechten bedragen 40 sigaretten en 1 l gedistilleerde drank voor persoonlijk gebruik. 4. In artikel 11, lid 4, wordt de tweede zin vervangen door: „In andere noodgevallen, met name die welke het gevolg zijn van onregelmatigheden, handelsverstoringen of fraude, of in gevallen waarin zich andere uitzonderlijke omstandigheden voordoen en onmiddellijk optreden vereist is, kan de Commissie, in overleg met de regering van de Republiek Cyprus, onverwijld die maatregelen nemen die strikt noodzakelijk zijn om de situatie te verhelpen.”. Artikel 2 Deze verordening treedt in werking op de derde dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 16 juni 2008. Voor de Raad De voorzitter D. RUPEL ( 1 ) PB L 236 van 23.9.2003, blz. 955 . ( 2 ) PB L 236 van 23.9.2003, blz. 940 . ( 3 ) PB L 161 van 30.4.2004, blz. 128 . Verordening gerectificeerd in PB L 206 van 9.6.2004, blz. 51 en laatstelijk gewijzigd bij Verordening (EG) nr. 1283/2005 van de Commissie ( PB L 203 van 4.8.2005, blz. 8 ). ( 4 ) Verordening (EEG) nr. 2454/93 van de Commissie van 2 juli 1993 houdende vaststelling van enkele bepalingen ter uitvoering van Verordening (EEG) nr. 2913/92 van de Raad tot vaststelling van het communautair douanewetboek ( PB L 253 van 11.10.1993, blz. 1 ). Verordening laatstelijk gewijzigd bij Verordening (EG) nr. 883/2005 ( PB L 62 van 1.3.2007, blz. 6 ).”. ( 5 ) PB L 133 van 4.6.1969, blz. 6 . Richtlijn laatstelijk gewijzigd bij Richtlijn 2007/74/EG ( PB L 346 van 29.12.2007, blz. 6 ). ( 6 ) PB L 105 van 23.4.1983, blz. 1 . Verordening laatstelijk gewijzigd bij Verordening (EG) nr. 274/2008 ( PB L 85 van 27.3.2008, blz. 1 ).”.",
  "source": "EUR LEX"
}