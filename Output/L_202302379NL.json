{
  "url": "http://www.w3.org/1999/xhtml\">",
  "content": "L_202302379NL.000101.fmx.xml Publicatieblad van de Europese Unie NL Serie L 2023/2379 3.10.2023 VERORDENING (EU) 2023/2379 VAN DE COMMISSIE van 29 september 2023 tot wijziging van bijlage II bij Verordening (EG) nr. 1333/2008 van het Europees Parlement en de Raad en van de bijlage bij Verordening (EU) nr. 231/2012 van de Commissie wat het levensmiddelenadditief stearyltartraat (E 483) betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, en artikel 14, Gezien Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma’s ( 2 ) , en met name artikel 7, lid 5, Overwegende hetgeen volgt: (1) In bijlage II bij Verordening (EG) nr. 1333/2008 is een EU-lijst van voor gebruik in levensmiddelen goedgekeurde levensmiddelenadditieven en de gebruiksvoorwaarden ervan vastgesteld. (2) De EU-lijst van levensmiddelenadditieven kan overeenkomstig artikel 3, lid 1, van Verordening (EG) nr. 1331/2008 hetzij op initiatief van de Commissie, hetzij ingevolge een aanvraag worden bijgewerkt. (3) Bij Verordening (EU) nr. 231/2012 van de Commissie ( 3 ) zijn de specificaties van de in de lijst in bijlage II bij Verordening (EG) nr. 1333/2008 opgenomen levensmiddelenadditieven vastgesteld. (4) Stearyltartraat (E 483) is een stof die overeenkomstig bijlage II bij Verordening (EG) nr. 1333/2008 in bepaalde levensmiddelen is toegestaan. (5) Op 11 maart 2020 heeft de Europese Autoriteit voor voedselveiligheid (EFSA) een wetenschappelijk advies uitgebracht over de herbeoordeling van stearyltartraat (E 483) als levensmiddelenadditief ( 4 ) . Volgens het advies waren er onvoldoende toxicologische gegevens over stearyltartraat beschikbaar. Bovendien ontbrak het aan adequate gegevens die een read-across van gegevens over andere stoffen mogelijk maken. Bijgevolg kon de EFSA de veiligheid van stearyltartraat als levensmiddelenadditief niet bevestigen en heeft zij geconcludeerd dat de aanvaardbare dagelijkse inname voor deze stof niet kon worden bevestigd. (6) Op 19 januari 2021 heeft de Commissie een openbare oproep tot het indienen van technische en wetenschappelijke gegevens over het toegestane levensmiddelenadditief stearyltartraat (E 483) gedaan om tegemoet te komen aan de door de EFSA vastgestelde gegevensbehoeften. Geen enkele exploitant heeft echter toegezegd de gevraagde toxicologische gegevens over stearyltartraat (E 483) te verstrekken. Zonder die gegevens kan de EFSA de herbeoordeling van de veiligheid van stearyltartraat als levensmiddelenadditief niet voltooien. Daarom kan niet worden vastgesteld of deze stof nog steeds voldoet aan de voorwaarden van artikel 6, lid 1, van Verordening (EG) nr. 1333/2008 voor opname in de EU-lijst van goedgekeurde levensmiddelenadditieven. (7) Daarom moet stearyltartraat (E 483) uit de EU-lijst van goedgekeurde levensmiddelenadditieven worden geschrapt. (8) Wegens het ontbreken van passende toxicologische gegevens om de veiligheid van stearyltartraat (E 483) als levensmiddelenadditief te bevestigen, kan de opneming ervan in de lijst van toegestane levensmiddelenadditieven niet langer worden gerechtvaardigd en moet stearyltartraat (E 483) uit de EU-lijst van toegestane levensmiddelenadditieven worden geschrapt. Bijlage II bij Verordening (EG) nr. 1333/2008 en de bijlage bij Verordening (EU) nr. 231/2012 moeten dienovereenkomstig worden gewijzigd. (9) Om de exploitanten van levensmiddelenbedrijven de mogelijkheid te bieden alternatieven voor stearyltartraat (E 483) te vinden, moet deze verordening zes maanden na de datum van inwerkingtreding ervan van toepassing worden. (10) Het is passend te voorzien in een overgangsperiode waarbinnen de verkoop van levensmiddelen die stearyltartraat (E 483) bevatten en die vóór de datum van toepassing van deze verordening rechtmatig in de handel zijn gebracht, toegestaan blijft. (11) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 In de bijlage bij Verordening (EU) nr. 231/2012 wordt de vermelding van het levensmiddelenadditief stearyltartraat (E 483) geschrapt. Artikel 3 Levensmiddelen die stearyltartraat (E 483) bevatten en die vóór 23 april 2024 rechtmatig in de handel zijn gebracht, mogen tot de datum van minimale houdbaarheid of de uiterste consumptiedatum verder in de handel worden gebracht. Artikel 4 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 23 april 2024. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 september 2023. Voor de Commissie De voorzitter Ursula VON DER LEYEN ( 1 ) PB L 354 van 31.12.2008, blz. 16 . ( 2 ) PB L 354 van 31.12.2008, blz. 1 . ( 3 ) Verordening (EU) nr. 231/2012 van de Commissie van 9 maart 2012 tot vaststelling van de specificaties van de in de bijlagen II en III bij Verordening (EG) nr. 1333/2008 van het Europees Parlement en de Raad opgenomen levensmiddelenadditieven ( PB L 83 van 22.3.2012, blz. 1 ). ( 4 ) EFSA Journal 2020;18(3):6033. BIJLAGE Bijlage II bij Verordening (EG) nr. 1333/2008 wordt als volgt gewijzigd: 1) In deel B, in tabel 3 “Andere additieven dan kleurstoffen en zoetstoffen” wordt de vermelding voor levensmiddelenadditief E 483 (Stearyltartraat) geschrapt. 2) Deel E wordt als volgt gewijzigd: a) in categorie 01.4 (Gearomatiseerde, gefermenteerde melkproducten, met inbegrip van producten die een warmtebehandeling hebben ondergaan) wordt de vermelding voor levensmiddelenadditief E 483 (Stearyltartraat) geschrapt; b) in categorie 07.1 (Brood en broodjes) wordt de vermelding voor levensmiddelenadditief E 483 (Stearyltartraat) geschrapt; c) in categorie 07.2 (Banketbakkerswaren) wordt de vermelding voor levensmiddelenadditief E 483 (Stearyltartraat) geschrapt; d) in categorie 16 (Desserts, met uitzondering van producten die onder de categorieën 1, 3 en 4 vallen) wordt de vermelding voor levensmiddelenadditief E 483 (Stearyltartraat) geschrapt. ELI: http://data.europa.eu/eli/reg/2023/2379/oj ISSN 1977-0758 (electronic edition)",
  "source": "EUR LEX"
}