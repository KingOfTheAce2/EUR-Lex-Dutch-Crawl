{
  "url": "http://www.w3.org/1999/xhtml\"><!--",
  "content": "L_2020247NL.01001601.xml 31.7.2020 NL Publicatieblad van de Europese Unie L 247/16 BESLUIT (GBVB) 2020/1131 VAN DE RAAD van 30 juli 2020 betreffende de aanvang van de GVDB-adviesmissie van de Europese Unie in de Centraal-Afrikaanse Republiek (EUAM RCA) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien Besluit (GBVB) 2019/2110 van de Raad van 9 december 2019 betreffende de GVDB-adviesmissie van de Europese Unie in de Centraal-Afrikaanse Republiek (EUAM RCA) ( 1 ) , Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 9 december 2019 Besluit (GBVB) 2019/2110 betreffende de GVDB-adviesmissie van de Europese Unie in de Centraal-Afrikaanse Republiek (EUAM RCA) vastgesteld. (2) Het Politiek en Veiligheidscomité (PVC) is op 18 juni 2020 overeengekomen dat het operatieplan (Oplan) voor EUAM RCA moet worden goedgekeurd. (3) Op aanbeveling van de civiele operationele commandant moet de missie, zodra EUAM RCA zijn initieel operationeel vermogen heeft bereikt, op 9 augustus 2020 van start gaan voor een periode van twee jaar. (4) Besluit (GBVB) 2019/2110 heeft in een financieel referentiebedrag van 7 100 000 EUR voorzien ter dekking van de uitgaven in verband met EUAM RCA tijdens de eerste zes maanden na de inwerkingtreding van dat besluit. Bij Besluit (GBVB) 2020/664 van de Raad ( 2 ) is de geldigheidsduur van het financiële referentiebedrag verlengd tot en met 8 augustus 2020. Er moet een aanvullend referentiebedrag worden vastgesteld voor de periode vanaf de aanvang van de missie tot en met 8 augustus 2022. Besluit (GBVB) 2019/2110 moet derhalve worden gewijzigd. (5) EUAM RCA moet beschikken over een projectcel om projecten vast te stellen en uit te voeren op gebieden die verband houden met EUAM RCA en ter bevordering van de doelstellingen ervan. (6) Besluit (GBVB) 2019/2110 moet daarom dienovereenkomstig worden gewijzigd. (7) EUAM RCA zal worden uitgevoerd in het kader van een mogelijk verslechterende situatie die de verwezenlijking van de doelstellingen van het externe optreden van de Unie, geformuleerd in artikel 21 van het Verdrag betreffende de Europese Unie, kan hinderen, HEEFT HET VOLGENDE BESLUIT VASTGESTELD: Artikel 1 Het Oplan voor EUAM RCA wordt goedgekeurd. Artikel 2 EUAM RCA gaat van start op 9 augustus 2020. Artikel 3 De civiele operationele commandant van EUAM RCA wordt met onmiddellijke ingang gemachtigd te beginnen met de uitvoering van de missie. Artikel 4 Besluit (GBVB) 2019/2110 wordt als volgt gewijzigd: 1) In artikel 13 wordt lid 1 vervangen door: “1.   Het financiële referentiebedrag ter dekking van de uitgaven in verband met EUAM RCA voor de periode van 9 december 2019 tot en met 8 augustus 2022 bedraagt 30 352 481,10 EUR. Het financiële referentiebedrag voor eventuele daaropvolgende perioden wordt door de Raad vastgesteld.”. 2) Het volgende artikel wordt ingevoegd: “Artikel 13 bis Projectcel 1.   EUAM RCA beschikt over een projectcel om projecten vast te stellen en uit te voeren. Op gebieden die verband houden met EUAM RCA en ter bevordering van de doelstellingen ervan, faciliteert EUAM RCA, waar passend, de projecten die door de lidstaten en derde staten onder hun verantwoordelijkheid worden uitgevoerd, en voorziet EUAM RCA die projecten, waar passend, van advies. 2.   Met inachtneming van lid 3 is EUAM RCA gemachtigd financiële bijdragen van de lidstaten of van derde staten aan te wenden voor de uitvoering van projecten die als consistente aanvulling op andere acties van EUAM RCA zijn aangemerkt, op voorwaarde dat de projecten: a) zijn opgenomen in het financieel memorandum bij dit besluit, of b) tijdens het mandaat door middel van een wijziging van het financieel memorandum op verzoek van het hoofd van de missie worden geïntegreerd. EUAM RCA sluit een regeling met de bijdragende staten, waarin met name wordt vastgelegd welke specifieke procedures er worden gevolgd voor de behandeling van klachten van derden betreffende schade die is opgelopen als gevolg van een handelen of nalaten van EUAM RCA bij de besteding van de middelen die door die staten ter beschikking zijn gesteld. In geen geval wordt de Unie of de HV door de bijdragende staten aansprakelijk gesteld voor het handelen of nalaten van EUAM RCA in verband met de besteding van de middelen van die staten. 3.   Financiële bijdragen van derde staten voor de projectcel zijn afhankelijk van aanvaarding door het PVC.”. Artikel 5 Dit besluit treedt in werking op de datum waarop het wordt vastgesteld. Gedaan te Brussel, 30 juli 2020. Voor de Raad De voorzitter M. ROTH ( 1 ) PB L 318 van 10.12.2019, blz. 141 . ( 2 ) Besluit (GBVB) 2020/664 van de Raad van 18 mei 2020 tot wijziging van Besluit (GBVB) 2019/2110 betreffende de GVDB-adviesmissie van de Europese Unie in de Centraal-Afrikaanse Republiek (EUAM RCA) ( PB L 157 van 19.5.2020, blz. 3 ).",
  "source": "EUR LEX"
}