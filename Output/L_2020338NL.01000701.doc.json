{
  "url": "http://www.w3.org/1999/xhtml\"><!--",
  "content": "L_2020338NL.01000701.xml 15.10.2020 NL Publicatieblad van de Europese Unie L 338/7 UITVOERINGSVERORDENING (EU) 2020/1478 VAN DE COMMISSIE van 14 oktober 2020 tot wijziging van Uitvoeringsverordening (EU) 2015/1375 wat de bemonstering, de referentiemethode voor detectie en de invoervoorwaarden in verband met controles op Trichinella betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 1 ) , en met name artikel 18, lid 8, Na raadpleging van het Permanent Comité voor planten, dieren, levensmiddelen en diervoeders, Overwegende hetgeen volgt: (1) Verordening (EU) 2017/625 bevat voorschriften voor de uitvoering van officiële controles en voor de maatregelen die de bevoegde autoriteiten moeten nemen met betrekking tot de productie van voor menselijke consumptie bestemde producten van dierlijke oorsprong. (2) Trichinella is een parasiet die aanwezig kan zijn in het vlees van vatbare soorten, zoals varkens, en door voedsel overgedragen ziekten bij de mens veroorzaakt wanneer besmet vlees wordt geconsumeerd. Uitvoeringsverordening (EU) 2015/1375 van de Commissie ( 2 ) bevat specifieke voorschriften voor de officiële controles op Trichinella in vlees, met inbegrip van laboratoriumonderzoek van vleesmonsters van alle slachtvarkens. (3) Zolang de uitslag van het Trichinella -onderzoek niet bekend is, mogen de karkassen onder bepaalde voorwaarden in maximaal zes stukken worden verdeeld. Voor de productie van bepaalde specifieke producten van gedomesticeerde varkens kan warme uitsnijding in meer delen al nodig zijn voordat de uitslag van het Trichinella -onderzoek bekend is. Voor dergelijke specifieke producten moet verdeling in meer delen daarom worden toegestaan, op voorwaarde dat de veiligheid van het vlees wordt gewaarborgd. (4) Uitvoeringsverordening (EU) 2015/1375 voorziet in een vrijstelling van het Trichinella -onderzoek bij binnenkomst in de Unie wanneer varkens afkomstig zijn van bedrijven die officieel als vrij van Trichinella zijn erkend en waar gecontroleerde huisvestingsomstandigheden worden toegepast. Een derde land mag deze afwijking alleen toepassen als het de Commissie van de toepassing van deze afwijkingen in kennis heeft gesteld en als het met het oog daarop in de desbetreffende lijst is opgenomen. (5) In dit verband verwijst artikel 13 van Verordening (EU) 2015/1375 naar derde landen die zijn opgenomen in de lijsten in Verordening (EU) nr. 206/2010 van de Commissie ( 3 ) en Beschikking 2007/777/EG van de Commissie ( 4 ) . Verordening (EU) nr. 206/2010 en Beschikking 2007/777/EG worden bij Gedelegeerde Verordening (EU) 2020/692 van de Commissie ( 5 ) ingetrokken met ingang van 21 april 2021. Daarom, en omwille van vereenvoudiging, moet rechtstreeks in die uitvoeringsverordening worden voorzien in de mogelijkheid om lijsten vast te stellen van derde landen die de afwijkingen voor Trichinella toepassen. (6) In artikel 126, lid 2, onder c), van Verordening (EU) 2017/625 en artikel 13 van Gedelegeerde Verordening (EU) 2019/625 van de Commissie ( 6 ) is bepaald dat zendingen van bepaalde dieren en goederen vergezeld moeten gaan van een officieel certificaat om te waarborgen dat de dieren en goederen voldoen aan de desbetreffende voorschriften die zijn vastgesteld in de in artikel 1, lid 2, van Verordening (EU) 2017/625 bedoelde regels. In artikel 14 van Uitvoeringsverordening (EU) 2015/1375 is vereist dat verklaringen betreffende het Trichinella -onderzoek of de Trichinella -status van het bedrijf moeten worden opgenomen in de officiële certificaten voor de handel binnen de Unie in levende gedomesticeerde varkens en voor de binnenkomst in de Unie van dergelijke varkens en vlees daarvan; dat artikel is derhalve overbodig geworden en moet daarom worden geschrapt. (7) Bijlage I, hoofdstuk I, bij Uitvoeringsverordening (EU) 2015/1375 bevat een referentiemethode voor de detectie van Trichinella in van karkassen van gedomesticeerde varkens genomen monsters. In 2015 heeft de Internationale Organisatie voor Normalisatie de wereldwijde norm ISO 18743:2015 aangenomen, waarin een detectiemethode voor spierlarven van Trichinella spp. in vlees van afzonderlijke, voor menselijke consumptie bestemde dierkarkassen wordt gespecificeerd. De in Uitvoeringsverordening (EU) 2015/1375 vastgestelde referentiemethode voor de detectie van Trichinella voldoet aan de voorschriften van ISO 18743:2015. (8) Het is daarom passend de referentiemethode in Verordening (EU) 2015/1375 te vervangen door ISO 18743:2015 om de referentiemethode van de Unie in overeenstemming te brengen met deze wereldwijde norm. Dit zal de uitvoer van varkensvlees uit de Unie vergemakkelijken, zonder extra eisen of lasten voor Europese laboratoria die de referentiemethoden gebruiken voor officiële controles, teweeg te brengen. (9) Aangezien Verordening (EU) nr. 206/2010 en Beschikking 2007/777/EG pas met ingang van 20 april 2021 worden ingetrokken, moet de wijziging betreffende lijsten van derde landen en modelcertificaten pas vanaf die datum van toepassing zijn. (10) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Uitvoeringsverordening (EU) 2015/1375 wordt als volgt gewijzigd: 1) In artikel 2, lid 3, wordt de tweede alinea geschrapt. 2) Aan artikel 3 wordt het volgende lid 5 toegevoegd: “5.   In afwijking van artikel 2, lid 3, en na goedkeuring door de bevoegde autoriteit: a) mogen de karkassen in een al dan niet aan het slachthuis verbonden uitsnijderij in stukken worden verdeeld, mits: i) de procedure is goedgekeurd door de bevoegde autoriteit; ii) een karkas of de delen daarvan niet meer dan één uitsnijderij als bestemming heeft/hebben; iii) de uitsnijderij op het grondgebied van de lidstaat gelegen is, en iv) alle delen ongeschikt voor menselijke consumptie worden verklaard indien de uitslag positief is; b) karkassen van gedomesticeerde varkens mogen in een uitsnijderij die zich in dezelfde inrichting bevindt als of verbonden is aan het slachthuis in meer delen worden verdeeld, mits: i) de procedure is goedgekeurd door de bevoegde autoriteit; ii) warm uitsnijden noodzakelijk is voor de productie van specifieke producten; iii) alle delen ongeschikt voor menselijke consumptie worden verklaard indien de uitslag positief is.”. 3) Artikel 4 wordt als volgt gewijzigd: a) lid 1, tweede alinea, wordt vervangen door: “De in artikel 2 bedoelde karkassen en delen daarvan, met uitzondering van die welke zijn bedoeld in artikel 3, lid 5, mogen de inrichting niet verlaten voordat de uitslag van het Trichinella -onderzoek negatief is gebleken.”; b) lid 3 wordt vervangen door: “3.   Indien het slachthuis beschikt over een door de bevoegde autoriteit erkende procedure om te voorkomen dat onderzochte delen van karkassen de inrichting verlaten voordat de uitslag van het Trichinella -onderzoek negatief is gebleken, of indien de in artikel 3, lid 5, vastgestelde afwijking van toepassing is, mag het in artikel 18, lid 4, van Verordening (EU) 2017/625 bedoelde gezondheidsmerk worden aangebracht voordat de uitslag van het Trichinella -onderzoek beschikbaar is.”. 4) In artikel 13 wordt lid 2 vervangen door: “2.   Alleen de in bijlage VII vermelde derde landen mogen de in artikel 3, leden 2 en 3, bedoelde afwijkingen toepassen nadat zij de Commissie van de toepassing van die afwijkingen in kennis hebben gesteld.”. 5) Artikel 14 wordt geschrapt. 6) In bijlage I wordt hoofdstuk I vervangen door: “HOOFDSTUK I REFERENTIEMETHODE De referentiemethode voor het onderzoek van monsters op Trichinella is ISO 18743:2015.” (7) De volgende bijlage VII wordt ingevoegd: “BIJLAGE VII Derde landen die de in artikel 13, lid 2, bedoelde afwijking toepassen ”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 1, leden 4, 5 en 7, zijn met ingang van 21 april 2021 van toepassing. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 oktober 2020. Voor de Commissie De voorzitter Ursula VON DER LEYEN ( 1 ) PB L 95 van 7.4.2017, blz. 1 . ( 2 ) Uitvoeringsverordening (EU) 2015/1375 van de Commissie van 10 augustus 2015 tot vaststelling van specifieke voorschriften voor de officiële controles op Trichinella in vlees ( PB L 212 van 11.8.2015, blz. 7 ). ( 3 ) Verordening (EU) nr. 206/2010 van de Commissie van 12 maart 2010 tot vaststelling van lijsten van derde landen en gebieden, of delen daarvan, waaruit bepaalde dieren en vers vlees in de Europese Unie mogen worden binnengebracht, en van de voorschriften inzake veterinaire certificering ( PB L 73 van 20.3.2010, blz. 1 ). ( 4 ) Beschikking 2007/777/EG van de Commissie van 29 november 2007 tot vaststelling van de veterinairrechtelijke en de gezondheidsvoorschriften en het model van de certificaten voor bepaalde uit derde landen ingevoerde vleesproducten en behandelde magen, blazen en darmen voor menselijke consumptie en tot intrekking van Beschikking 2005/432/EG ( PB L 312 van 30.11.2007, blz. 49 ). ( 5 ) Gedelegeerde Verordening (EU) 2020/692 van de Commissie van 30 januari 2020 tot aanvulling van Verordening (EU) 2016/429 van het Europees Parlement en de Raad wat betreft regels voor de binnenkomst in de Unie en het na binnenkomst verplaatsen van en werken met zendingen van bepaalde dieren, levende producten en producten van dierlijke oorsprong ( PB L 174 van 3.6.2020, blz. 379 ). ( 6 ) Gedelegeerde Verordening (EU) 2019/625 van de Commissie van 4 maart 2019 tot aanvulling van Verordening (EU) 2017/625 van het Europees Parlement en de Raad wat betreft voorwaarden voor de binnenkomst in de Unie van zendingen van bepaalde voor menselijke consumptie bestemde dieren en goederen ( PB L 131 van 17.5.2019, blz. 18 ).",
  "source": "EUR LEX"
}