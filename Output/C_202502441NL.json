{
  "url": "http://www.w3.org/1999/xhtml\">",
  "content": "C_202502441NL.000101.fmx.xml Publicatieblad van de Europese Unie NL C-serie C/2025/2441 24.4.2025 BESLUIT VAN DE RAAD van 14 april 2025 tot benoeming van een lid van de raad van bestuur van de Europese Autoriteit voor voedselveiligheid dat de belangen van niet-gouvernementele milieuorganisaties vertegenwoordigt (C/2025/2441) DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EG) nr. 178/2002 van het Europees Parlement en de Raad van 28 januari 2002 tot vaststelling van de algemene beginselen en voorschriften van de levensmiddelenwetgeving, tot oprichting van een Europese Autoriteit voor voedselveiligheid en tot vaststelling van procedures voor voedselveiligheidsaangelegenheden ( 1 ) , en met name artikel 25, lid 1 bis, punt c), Gezien de lijst van kandidaten die de Europese Commissie bij brief van 18 november 2024 bij de Raad heeft ingediend, Gezien het standpunt dat het Europees Parlement bij brief van 12 maart 2025 heeft ingenomen, Overwegende hetgeen volgt: (1) Het is van het grootste belang dat de Europese Autoriteit voor voedselveiligheid ( European Food Safety Authority – EFSA) onafhankelijk is, hoge wetenschappelijke standaarden hanteert, en transparant en efficiënt is. Het is ook essentieel ervoor te zorgen dat de EFSA samenwerkt met de lidstaten. (2) In Verordening (EG) nr. 178/2002 wordt bepaald dat de raad van bestuur van de EFSA vier leden en vier plaatsvervangers, met stemrecht, als vertegenwoordigers van de belangen van het maatschappelijk middenveld en de voedselketen omvat, namelijk een lid en een plaatsvervanger uit de kringen van consumentenorganisaties, een lid en een plaatsvervanger uit de kringen van niet-gouvernementele milieuorganisaties, een lid en een plaatsvervanger uit de kringen van landbouworganisaties en een lid en een plaatsvervanger uit de kringen van brancheorganisaties. (3) De leden en plaatsvervangers die de belangen van het maatschappelijk middenveld en de voedselketen vertegenwoordigen, worden benoemd door de Raad in overleg met het Europees Parlement op basis van een door de Commissie opgestelde lijst. De duur van de ambtstermijn bedraagt vier jaar en kan slechts eenmaal worden verlengd. (4) Bij besluit van 2 juni 2022 ( 2 ) heeft de Raad leden en plaatsvervangers van de raad van bestuur van de EFSA die de belangen van het maatschappelijk middenveld en de voedselketen vertegenwoordigen, benoemd voor de periode van 1 juli 2022 tot en met 30 juni 2026. (5) Bij brief van 12 juli 2023 is de EFSA ervan in kennis gesteld dat de heer Xavier GABARRELL DURANY, het lid dat de belangen van niet-gouvernementele milieuorganisaties vertegenwoordigt, aftreedt. (6) Er moet derhalve een nieuwe vertegenwoordiger worden benoemd als het lid dat de belangen van niet-gouvernementele milieuorganisaties vertegenwoordigt voor de resterende duur van de ambtstermijn. (7) De kandidaat op de door de Commissie ingediende lijst is geselecteerd na een oproep tot het tonen van belangstelling op basis van relevante ervaring en deskundigheid op het gebied van wetgeving en beleid inzake de veiligheid van de voedselketen, met inbegrip van risicobeoordeling, terwijl die ook over de nodige deskundigheid op het gebied van bestuurlijke, administratieve, financiële en juridische zaken moet beschikken. (8) Met het oog op de benoeming van het lid van de raad van bestuur van de EFSA dat de belangen van niet-gouvernementele milieuorganisaties vertegenwoordigt, is de door de Commissie ingediende lijst op basis van de door de Commissie verstrekte gegevens en in het licht van het standpunt van het Europees Parlement onderzocht. Deze benoeming zorgt ervoor dat de hoogste graad van bekwaamheid en de meest uitgebreide ervaring en deskundigheid op het gebied van wetgeving en beleid inzake de veiligheid van de voedselketen, met inbegrip van risicobeoordeling, in de raad van bestuur van de EFSA aanwezig is, terwijl ook de nodige deskundigheid op het gebied van bestuurlijke, administratieve, financiële en juridische zaken gewaarborgd is, HEEFT HET VOLGENDE BESLUIT VASTGESTELD: Artikel 1 Voor de periode tot en met 30 juni 2026 wordt de volgende persoon benoemd tot lid van de raad van bestuur van de Europese Autoriteit voor voedselveiligheid: – de heer Martin DERMINE (niet-gouvernementele milieuorganisaties). Artikel 2 Dit besluit treedt in werking op de datum van de vaststelling ervan. Gedaan te Luxemburg, 14 april 2025. Voor de Raad De voorzitter K. KALLAS ( 1 ) PB L 31 van 1.2.2002, blz. 1 , ELI: http://data.europa.eu/eli/reg/2002/178/oj . ( 2 ) Besluit van de Raad van 2 juni 2022 tot benoeming van de leden en plaatsvervangende leden van de raad van bestuur van de Europese Autoriteit voor voedselveiligheid die de belangen van het maatschappelijk middenveld en de voedselketen vertegenwoordigen ( PB C 225 van 9.6.2022, blz. 2 ). ELI: http://data.europa.eu/eli/C/2025/2441/oj ISSN 1977-0995 (electronic edition)",
  "source": "EUR LEX"
}