{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996D0321:NL:HTML\">",
  "content": "EUR-Lex - 31996D0321 - NL Avis juridique important | 31996D0321 96/321/EG: Beschikking van de Commissie van 20 december 1995 tot afwijzing van het verzoek van Oostenrijk om vrijwaringsmaatregelen ten aanzien van farmaceutische produkten uit Spanje (Slechts de tekst in de Duitse taal is authentiek) Publicatieblad Nr. L 122 van 22/05/1996 blz. 0023 - 0023 BESCHIKKING VAN DE COMMISSIE van 20 december 1995 tot afwijzing van het verzoek van Oostenrijk om vrijwaringsmaatregelen ten aanzien van farmaceutische produkten uit Spanje (Slechts de tekst in de Duitse taal is authentiek) (96/321/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op de Akte van Toetreding van Spanje en Portugal, inzonderheid op artikel 379, Gezien het verzoek van Oostenrijk, Overwegende dat Oostenrijk, bij schrijven van 30 november 1995, de Commissie heeft verzocht om te worden gemachtigd op grond van artikel 379 van de Toetredingsakte vrijwaringsmaatregelen te treffen die ertoe strekken, voor in Oostenrijk wel, maar in Spanje niet door een octrooi beschermde farmaceutische produkten uit Spanje, de in artikel 47 van de Toetredingsakte voorziene overgangsperiode te verlengen; Overwegende dat de Oostenrijkse autoriteiten in hun verzoek de Commissie voldoende feitenmateriaal hebben verstrekt om haar in staat te stellen de gegrondheid van het verzoek te beoordelen; Overwegende dat de Oostenrijkse autoriteiten hun verzoek doen berusten op de economische moeilijkheden die de markt voor farmaceutische produkten in Oostenrijk wegens het op 7 oktober 1995 verstrijken van de in artikel 47 van de Toetredingsakte voorziene overgangsperiode huns inziens zou ondervinden; dat het verstrijken van de overgangsperiode tot een aanzienlijke toename van de parallelinvoer van Spanje naar Oostenrijk zal leiden; Overwegende dat artikel 379 van de Toetredingsakte een uitzondering vormt op een fundamenteel beginsel van het Verdrag, namelijk dat van het vrije verkeer van goederen; dat dit artikel derhalve volgens vaste rechtspraak van het Hof van Justitie strikt dient te worden uitgelegd; Overwegende dat, overeenkomstig deze rechtspraak en de in het verleden door de Commissie toegepaste praktijk, artikel 379 van de Toetredingsakte niet van toepassing kan zijn; Overwegende dat artikel 379 van de Toetredingsakte ertoe strekt een welbepaalde economische sector die ernstige en mogelijk aanhoudende moeilijkheden ondervindt, wederom in evenwicht te brengen en om deze aan de economie van de gemeenschappelijke markt te kunnen aanpassen; Overwegende dat uit een onderzoek van de door de Oostenrijkse Regering verstrekte economische gegevens is gebleken, dat niet aan de voorwaarden voor toepassing van artikel 379 van de Toetredingsakte wordt voldaan; dat meer in het bijzonder uit dat onderzoek blijkt dat de bedrijfstak farmaceutische produkten in Oostenrijk geen ernstige en mogelijk aanhoudende economische moeilijkheden ondervindt; dat een toename van het invoervolume van in Oostenrijk wel, maar in Spanje niet-geoctrooieerde farmaceutische produkten uit Spanje op termijn niet zo aanzienlijk lijkt, dat deze tot ernstige economische moeilijkheden op de Oostenrijkse markt voor farmaceutische produkten zou leiden, HEEFT DE VOLGENDE BESCHIKKING GEGEVEN: Artikel 1 Het door Oostenrijk op grond van artikel 379 van de Toetredingsakte ingediende verzoek om vrijwaringsmaatregelen strekkende tot verlenging van de in artikel 47 van de Toetredingsakte voorziene overgangsperiode voor in Oostenrijk wel, maar in Spanje niet door een octrooi beschermde farmaceutische produkten uit Spanje, wordt afgewezen. Artikel 2 Deze beschikking is gericht tot de Republiek Oostenrijk. Gedaan te Brussel, 20 december 1995. Voor de Commissie Mario MONTI Lid van de Commissie",
  "source": "EUR LEX"
}