{
  "url": "http://www.w3.org/1999/xhtml\">",
  "content": "L_2019112NL.01000201.xml 26.4.2019 NL Publicatieblad van de Europese Unie L 112/2 BESLUIT (EU) 2019/658 VAN DE RAAD van 2 maart 2015 betreffende de ondertekening, namens de Unie en de lidstaten, van het Protocol tot wijziging van de Overeenkomst inzake zeevervoer tussen de Europese Gemeenschap en haar lidstaten, enerzijds, en de regering van de Volksrepubliek China, anderzijds, teneinde rekening te houden met de toetreding van de Republiek Kroatië tot de Europese Unie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 5, Gezien de Akte van toetreding van Kroatië, en met name artikel 6, lid 2, Gezien het voorstel van de Europese Commissie, Overwegende hetgeen volgt: (1) De Overeenkomst inzake zeevervoer tussen de Europese Gemeenschap en haar lidstaten, enerzijds, en de regering van de Volksrepubliek China, anderzijds ( 1 ) (\"de overeenkomst\"), is op 1 maart 2008 in werking getreden. (2) Overeenkomstig artikel 6, lid 2, van de Toetredingsakte van Kroatië dient Kroatië partij te worden bij de overeenkomst door middel van een protocol tussen de Raad en de Volksrepubliek China. (3) De Commissie is op 14 september 2012 door de Raad gemachtigd om met China te onderhandelen over een protocol tot wijziging van de overeenkomst (\"het protocol\"), teneinde rekening te houden met de toetreding van Kroatië tot de Unie. (4) Dit protocol is op 20 juni 2014 in Brussel geparafeerd. (5) Het protocol moet worden ondertekend, HEEFT HET VOLGENDE BESLUIT VASTGESTELD: Artikel 1 Er wordt namens de Unie en haar lidstaten machtiging verleend voor de ondertekening van het Protocol tot wijziging van de Overeenkomst inzake zeevervoer tussen de Europese Gemeenschap en haar lidstaten, enerzijds, en de regering van de Volksrepubliek China, anderzijds, teneinde rekening te houden met de toetreding van de Republiek Kroatië tot de Europese Unie, onder voorbehoud van de sluiting van dit protocol op een latere datum ( 2 ) . Artikel 2 De voorzitter van de Raad wordt gemachtigd om de persoon of personen aan te wijzen die bevoegd is of zijn om het protocol namens de Unie en haar lidstaten te ondertekenen. Artikel 3 Dit besluit treedt in werking op de datum waarop het wordt vastgesteld. Gedaan te Brussel, 2 maart 2015. Voor de Raad De voorzitter D. REIZNIECE-OZOLA ( 1 ) PB L 46 van 21.2.2008, blz. 25 . ( 2 ) De tekst van het protocol wordt samen met het besluit tot sluiting ervan bekendgemaakt.",
  "source": "EUR LEX"
}