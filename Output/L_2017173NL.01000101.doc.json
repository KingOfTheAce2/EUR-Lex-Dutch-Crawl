{
  "url": "http://www.w3.org/1999/xhtml\">",
  "content": "L_2017173NL.01000101.xml 6.7.2017 NL Publicatieblad van de Europese Unie L 173/1 VERORDENING (EU) 2017/1200 VAN DE COMMISSIE van 5 juli 2017 tot weigering van een vergunning voor bepaalde gezondheidsclaims voor levensmiddelen die niet over ziekterisicobeperking en de ontwikkeling en de gezondheid van kinderen gaan (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1924/2006 van het Europees Parlement en de Raad van 20 december 2006 inzake voedings- en gezondheidsclaims voor levensmiddelen ( 1 ) , en met name artikel 18, lid 5, Overwegende hetgeen volgt: (1) Krachtens Verordening (EG) nr. 1924/2006 zijn gezondheidsclaims voor levensmiddelen, zoals in die verordening gedefinieerd, verboden, tenzij de Commissie daarvoor overeenkomstig die verordening een vergunning heeft verleend en zij zijn opgenomen in een lijst van toegestane claims. (2) In Verordening (EG) nr. 1924/2006 wordt eveneens bepaald dat aanvragen voor een vergunning voor een gezondheidsclaim door exploitanten van levensmiddelenbedrijven bij de bevoegde nationale autoriteit van een lidstaat kunnen worden ingediend. De bevoegde nationale autoriteit moet geldige aanvragen doorsturen naar de Europese Autoriteit voor voedselveiligheid (hierna „de EFSA” genoemd) voor een wetenschappelijke beoordeling en naar de Commissie en de lidstaten ter informatie. (3) De EFSA moet een advies uitbrengen over de desbetreffende gezondheidsclaim. (4) De Commissie moet een besluit nemen over de verlening van een vergunning voor gezondheidsclaims en daarbij rekening houden met het advies van de EFSA. (5) Ingevolge een aanvraag van Ecopharma BVBA, die is ingediend overeenkomstig artikel 13, lid 5, van Verordening (EG) nr. 1924/2006, moest de EFSA een advies uitbrengen over een gezondheidsclaim betreffende Fabenol ® Max, een getitreerd waterig extract van Phaseolus vulgaris L., en een vermindering van de opname van koolhydraten (vraag nr. EFSA-Q-2015-00123 ( 2 ) ). De door de aanvrager voorgestelde claim luidde als volgt: „Fabenol ® Max vermindert de opname van koolhydraten”. (6) Op 23 februari 2016 hebben de Commissie en de lidstaten het wetenschappelijke advies van de EFSA ontvangen, waarin werd opgemerkt dat het geclaimde effect onvoldoende gedefinieerd was en dat de aanvrager geen nadere inlichtingen had verstrekt zoals verzocht door de EFSA. Op grond van de ingediende gegevens heeft de EFSA derhalve geconcludeerd dat geen causaal verband was vastgesteld tussen de consumptie van Fabenol ® Max en het geclaimde effect. De claim mag bijgevolg niet worden toegestaan, aangezien hij niet voldoet aan de voorschriften van Verordening (EG) nr. 1924/2006. (7) Ingevolge een aanvraag van DSM Nutritional Products, die is ingediend overeenkomstig artikel 13, lid 5, van Verordening (EG) nr. 1924/2006, moest de EFSA advies uitbrengen over een gezondheidsclaim betreffende docosahexaeenzuur (DHA) en een betere werking van het geheugen (vraag nr. EFSA-Q-2015-00456 ( 3 ) ). De door de aanvrager voorgestelde claim luidde als volgt: „DHA draagt bij tot een betere werking van het geheugen”. (8) Op 2 mei 2016 hebben de Commissie en de lidstaten het wetenschappelijk advies van de EFSA ontvangen, waarin op grond van de overgelegde gegevens is geconcludeerd dat geen oorzakelijk verband was vastgesteld tussen de consumptie van DHA en het geclaimde effect. De claim mag bijgevolg niet worden toegestaan, aangezien hij niet voldoet aan de voorschriften van Verordening (EG) nr. 1924/2006. (9) Ingevolge een aanvraag van Tate & Lyle PLC, die is ingediend overeenkomstig artikel 13, lid 5, van Verordening (EG) nr. 1924/2006, moest de EFSA advies uitbrengen over een gezondheidsclaim betreffende polydextrose en een normale stoelgang (vraag nr. EFSA-Q-2015-00550 ( 4 ) ). De door de aanvrager voorgestelde claim luidde als volgt: „Polydextrose draagt bij tot een betere darmfunctie door de ontlasting meer volume te geven”. (10) Op 25 mei 2016 hebben de Commissie en de lidstaten het wetenschappelijk advies van de EFSA ontvangen, waarin op grond van de overgelegde gegevens is geconcludeerd dat geen oorzakelijk verband was vastgesteld tussen de consumptie van polydextrose en het geclaimde effect. De claim mag bijgevolg niet worden toegestaan, aangezien hij niet voldoet aan de voorschriften van Verordening (EG) nr. 1924/2006. (11) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De in de bijlage bij deze verordening vermelde gezondheidsclaims worden niet opgenomen in de EU-lijst van toegestane claims zoals bedoeld in artikel 13, lid 3, van Verordening (EG) nr. 1924/2006. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 juli 2017. Voor de Commissie De voorzitter Jean-Claude JUNCKER ( 1 ) PB L 404 van 30.12.2006, blz. 9 . ( 2 ) EFSA Journal 2016;14(2):4401. ( 3 ) EFSA Journal 2016;14(5):4455. ( 4 ) EFSA Journal 2016;14(5):4480. BIJLAGE Afgewezen gezondheidsclaims Aanvraag — Toepasselijke bepalingen van Verordening (EG) nr. 1924/2006 Nutriënt, stof, levensmiddel of levensmiddelencategorie Claim Referentie EFSA-advies Gezondheidsclaim overeenkomstig artikel 13, lid 5, die is gebaseerd op nieuw wetenschappelijk bewijs en/of die een verzoek om bescherming van door eigendomsrechten beschermde gegevens inhoudt Fabenol ® Max Fabenol ® Max vermindert de opname van koolhydraten Q-2015-00123 Gezondheidsclaim overeenkomstig artikel 13, lid 5, die is gebaseerd op nieuw wetenschappelijk bewijs en/of die een verzoek om bescherming van door eigendomsrechten beschermde gegevens inhoudt DHA DHA draagt bij tot een betere werking van het geheugen Q-2015-00456 Gezondheidsclaim overeenkomstig artikel 13, lid 5, die is gebaseerd op nieuw wetenschappelijk bewijs en/of die een verzoek om bescherming van door eigendomsrechten beschermde gegevens inhoudt Polydextrose Polydextrose draagt bij tot een betere darmfunctie door de ontlasting meer volume te geven Q-2015-00550",
  "source": "EUR LEX"
}