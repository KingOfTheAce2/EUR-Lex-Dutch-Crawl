{
  "url": "http://www.w3.org/1999/xhtml\">",
  "content": "L_2008217NL.01001901.xml 13.8.2008 NL Publicatieblad van de Europese Unie L 217/19 VERTALING OVEREENKOMST tussen de Europese Unie en de Republiek Albanië inzake de deelneming van de Republiek Albanië aan de militaire operatie van de Europese Unie in de Republiek Tsjaad en de Centraal-Afrikaanse Republiek (Operatie EUFOR/Tsjaad/CAR) DE EUROPESE UNIE (EU), enerzijds, en DE REPUBLIEK ALBANIË, anderzijds, hierna „de partijen” genoemd, REKENING HOUDEND MET: de vaststelling, op 15 oktober 2007, van Gemeenschappelijk Optreden 2007/677/GBVB inzake de militaire operatie van de Europese Unie in de Republiek Tsjaad en de Centraal-Afrikaanse Republiek (operatie EUFOR/Tsjaad/CAR), de tot de Republiek Albanië gerichte uitnodiging om deel te nemen aan de door de Europese Unie geleide operatie, de succesvolle voltooiing van de vorming van de troepenmacht en de aanbeveling door de operationeel commandant van de Europese Unie en het Militair Comité van de Europese Unie om in te stemmen met de deelname van strijdkrachten van de Republiek Albanië aan de door de Europese Unie geleide operatie, Besluit CHAD/172/2008 van het Politiek en Veiligheidscomité van 13 februari 2008 inzake de aanvaarding van bijdragen van derde staten aan de militaire operatie van de Europese Unie in de Republiek Tsjaad en de Centraal-Afrikaanse Republiek ( 1 ) , Besluit CHAD/2/2008 van het Politiek en Veiligheidscomité van 18 maart 2008 tot instelling van het Comité van contribuanten aan de militaire operatie van de Europese Unie in de Republiek Tsjaad en de Centraal-Afrikaanse Republiek ( 2 ) , ZIJN HET VOLGENDE OVEREENGEKOMEN: Artikel 1 Deelname aan de operatie 1.   De Republiek Albanië sluit zich aan bij Gemeenschappelijk Optreden 2007/677/GBVB en bij ieder gemeenschappelijk optreden of besluit waarbij de Raad van de Europese Unie besluit de militaire crisisbeheersingsoperatie van de Europese Unie te verlengen overeenkomstig de bepalingen van deze overeenkomst en eventuele vereiste uitvoeringsregelingen. 2.   De deelname van de Republiek Albanië aan de militaire crisisbeheersingsoperatie van de Europese Unie doet geen afbreuk aan de autonome besluitvorming van de EU. 3.   De Republiek Albanië draagt er zorg voor dat de strijdkrachten en het personeel die aan de militaire crisisbeheersingsoperatie van de Europese Unie deelnemen, hun taak uitoefenen overeenkomstig: — Gemeenschappelijk Optreden 2007/677/GBVB en eventuele latere wijzigingen daarvan; — het operatieplan; — de uitvoeringsmaatregelen. 4.   De strijdkrachten en het personeel die door de Republiek Albanië voor de operatie gedetacheerd worden, laten zich bij de uitvoering van hun taken en in hun gedrag uitsluitend leiden door het belang van de militaire crisisbeheersingsoperatie van de EU. 5.   De Republiek Albanië informeert te gelegener tijd de operationeel commandant van de Europese Unie over elke wijziging in zijn deelname aan de operatie. Artikel 2 Status van de strijdkrachten 1.   De status van de strijdkrachten en het personeel die door de Republiek Albanië worden uitgezonden naar de militaire crisisbeheersingsoperatie van de Europese Unie, wordt geregeld in de bepalingen betreffende de status van de strijdkrachten, indien beschikbaar, die worden overeengekomen door de Europese Unie en de betrokken staten. 2.   De status van de strijdkrachten en het personeel die worden uitgezonden naar het hoofdkwartier of de commando-onderdelen buiten de Republiek Tsjaad en de Centraal-Afrikaanse Republiek wordt bepaald middels regelingen tussen het betrokken hoofdkwartier en de betrokken commando-onderdelen en de Republiek Albanië. 3.   Onverminderd de in lid 1 bedoelde bepalingen betreffende de status van de strijdkrachten oefent de Republiek Albanië bevoegdheid uit ten aanzien van zijn strijdkrachten en personeel die aan de militaire crisisbeheersingsoperatie van de Europese Unie deelnemen. 4.   De Republiek Albanië is verantwoordelijk voor de afhandeling van schadevorderingen van of aangaande leden van zijn strijdkrachten of personeel, met betrekking tot de deelname aan de militaire crisisbeheersingsoperatie van de Europese Unie. De Republiek Albanië stelt overeenkomstig zijn wet- en regelgeving in voorkomend geval een, inzonderheid juridische of disciplinaire, vordering in tegen leden van zijn strijdkrachten en personeel. 5.   De Republiek Albanië legt bij de ondertekening van deze overeenkomst een verklaring af inzake het afzien van schadevorderingen tegen een aan de militaire crisisbeheersingsoperatie van de Europese Unie deelnemend land. 6.   De Europese Unie draagt er zorg voor dat haar lidstaten bij de ondertekening van deze overeenkomst een verklaring afleggen inzake het afzien van schadevorderingen, wat betreft de deelname van de Republiek Albanië aan de militaire crisisbeheersingsoperatie van de EU. Artikel 3 Gerubriceerde informatie 1.   De Republiek Albanië neemt de nodige maatregelen om ervoor te zorgen dat gerubriceerde EU-informatie wordt beschermd overeenkomstig de beveiligingsvoorschriften van de Raad van de Europese Unie, vervat in de bijlage bij Besluit 2001/264/EG van de Raad van 19 maart 2001 ( 3 ) , en overeenkomstig verdere richtsnoeren van de bevoegde autoriteiten, waaronder de operationeel commandant van de EU. 2.   Indien de Europese Unie en de Republiek Albanië een overeenkomst zijn aangegaan over beveiligingsvoorschriften voor de uitwisseling van gerubriceerde informatie, gelden de bepalingen daarvan ook voor de militaire crisisbeheersingsoperatie van de EU. Artikel 4 Commandostructuur 1.   Alle aan de militaire crisisbeheersingsoperatie van de Europese Unie deelnemende troepen en personeelsleden blijven volledig onder bevel van hun nationale autoriteiten. 2.   De nationale autoriteiten dragen het operationele en tactische bevel, dan wel het operationele en tactische toezicht over hun troepen en personeelsleden over aan de operationeel commandant van de Europese Unie. De operationeel commandant van de Europese Unie heeft het recht zijn gezag te delegeren. 3.   De Republiek Albanië heeft bij de dagelijkse aansturing van de operatie dezelfde rechten en verplichtingen als de deelnemende lidstaten van de EU. 4.   De operationeel commandant van de Europese Unie kan, te allen tijde, na overleg met de Republiek Albanië, om de terugtrekking van de bijdrage van de Republiek Albanië verzoeken. 5.   Een hoge militaire vertegenwoordiger (hierna „HMV” genoemd) wordt door de Republiek Albanië benoemd om zijn nationale contingent in de militaire crisisbeheersingsoperatie van de Europese Unie te vertegenwoordigen. De HMV overlegt met de commandant van de EU-strijdkrachten over alle aangelegenheden die van invloed zijn op de operatie en is verantwoordelijk voor de dagelijkse discipline van het contingent. Artikel 5 Financiële aspecten 1.   De Republiek Albanië draagt alle kosten in verband met zijn deelname aan de operatie, tenzij de kosten vallen onder de gemeenschappelijke financiering als omschreven in de in artikel 1, lid 1, bedoelde rechtsinstrumenten en in Besluit 2007/384/GBVB van 14 mei 2007 van de Raad tot instelling van een mechanisme voor de financiering van de gemeenschappelijke kosten van de operaties van de Europese Unie die gevolgen hebben op militair of defensiegebied ( 4 ) . 2.   In geval van overlijden, lichamelijk letsel, verlies of schade geleden door natuurlijke personen of rechtspersonen van het land/de landen waar de operatie plaatsvindt, betaalt de Republiek Albanië, wanneer zijn aansprakelijkheid is vastgesteld, schadevergoeding onder de voorwaarden, genoemd in de bepalingen betreffende de status van de strijdkrachten, indien beschikbaar, als bedoeld in artikel 2, lid 1. Artikel 6 Regelingen voor de uitvoering van de overeenkomst De voor de uitvoering van deze overeenkomst noodzakelijke technische en administratieve regelingen worden getroffen door de secretaris-generaal van de Raad van de Europese Unie hoge vertegenwoordiger voor het gemeenschappelijk buitenlands en veiligheidsbeleid, en de bevoegde autoriteiten van de Republiek Albanië. Artikel 7 Niet-naleving Indien een van de partijen de in de artikelen 1 tot en met 6 neergelegde verplichtingen niet nakomt, heeft de andere partij het recht om deze overeenkomst te beëindigen met inachtneming van een opzeggingstermijn van één maand. Artikel 8 Geschillenbeslechting Geschillen met betrekking tot de uitlegging of de toepassing van deze overeenkomst worden langs diplomatieke weg opgelost tussen de partijen. Artikel 9 Inwerkingtreding 1.   Deze overeenkomst treedt in werking op de eerste dag van de maand volgend op de wederzijdse kennisgeving van de partijen dat de voor dit doel noodzakelijke procedures zijn afgerond. 2.   Deze overeenkomst wordt voorlopig toegepast vanaf de datum van de ondertekening. 3.   Deze overeenkomst blijft van kracht zolang de deelname van de Republiek Albanië aan de operatie duurt. Gedaan te Parijs, 13 juli 2008, in vier exemplaren in de Engelse taal. Voor de Europese Unie Voor de Republiek Albanië ( 1 ) PB L 56 van 29.2.2008, blz. 64 . Besluit gewijzigd bij Besluit CHAD/3/2008 ( PB L 144 van 4.6.2008, blz. 82 ). ( 2 ) PB L 107 van 17.4.2008, blz. 60 . Besluit gewijzigd bij Besluit CHAD/3/2008. ( 3 ) PB L 101 van 11.4.2001, blz. 1 . Besluit laatstelijk gewijzigd bij Besluit 2007/438/EG ( PB L 164 van 26.6.2007, blz. 24 ). ( 4 ) PB L 152 van 13.6.2007, blz. 14 . ALS BEDOELD IN ARTIKEL 2, LEDEN 5 EN 6, VAN DE OVEREENKOMST Verklaring van de lidstaten van de Europese Unie: „De lidstaten van de Europese Unie die Gemeenschappelijk Optreden 2007/677/GBVB van 15 oktober 2007 inzake de militaire operatie van de Europese Unie in de Republiek Tsjaad en de Centraal-Afrikaanse Republiek (Operatie EUFOR/Tsjaad/CAR) uitvoeren, zullen, voor zover hun nationale rechtsstelsel dit toelaat, zoveel mogelijk afzien van schadevorderingen tegen de Republiek Albanië wegens lichamelijk letsel of dood van een lid van hun personeel, c.q. schade aan of verlies van middelen die hun eigendom zijn en die door de crisisbeheersingsoperatie van de Europese Unie zijn gebruikt, wanneer het letsel, het overlijden, de schade of het verlies: — veroorzaakt is door personeel van de Republiek Albanië bij de uitvoering van zijn taken in het kader van de crisisbeheersingsoperatie van de Europese Unie, behalve in gevallen van grove nalatigheid of opzettelijk wangedrag; — voortvloeide uit het gebruik van middelen van de Republiek Albanië, mits die middelen gebruikt werden in het kader van de operatie, en behalve in gevallen van grove nalatigheid of opzettelijk wangedrag van het uit de Republiek Albanië afkomstige personeel van de crisisbeheersingsoperatie van de Europese Unie dat die middelen gebruikte.”. Verklaring van de Republiek Albanië: „De Republiek Albanië sluit zich aan bij Gemeenschappelijk Optreden 2007/677/GBVB van 15 oktober 2007 inzake de militaire operatie van de Europese Unie in de Republiek Tsjaad en de Centraal-Afrikaanse Republiek (Operatie EUFOR/Tsjaad/CAR) en zal, voor zover haar nationale rechtsstelsel dit toelaat, zoveel mogelijk afzien van schadevorderingen tegen elk ander aan de Europese Unie crisisbeheersingsoperatie deelnemend land wegens lichamelijk letsel of dood van een lid van haar personeel, c.q. schade aan of verlies van middelen die haar eigendom zijn en die door de crisisbeheersingsoperatie van de Europese Unie zijn gebruikt, wanneer het letsel, het overlijden, de schade of het verlies: — door personeel werd veroorzaakt bij de uitvoering van zijn taken in het kader van de crisisbeheersingsoperatie van de Europese Unie, behalve in gevallen van grove nalatigheid of opzettelijk wangedrag; — voortvloeide uit het gebruik van middelen die eigendom zijn van aan de crisisbeheersingsoperaties van de Europese Unie deelnemende landen, op voorwaarde dat deze middelen ten behoeve van de operatie zijn gebruikt, behalve in gevallen van grove nalatigheid of opzettelijk wangedrag van het personeel van de crisisbeheersingsoperatie van de Europese Unie dat die middelen gebruikte.”.",
  "source": "EUR LEX"
}