{
  "url": "http://www.w3.org/1999/xhtml\"><!--",
  "content": "L_2023129NL.01001201.xml 16.5.2023 NL Publicatieblad van de Europese Unie L 129/12 BESLUIT (GBVB) 2023/963 VAN DE RAAD van 15 mei 2023 tot benoeming van de speciale vertegenwoordiger van de Europese Unie voor de Golfregio DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 33 en artikel 31, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 18 mei 2022 hebben de Europese Commissie en de hoge vertegenwoordiger van de Unie voor buitenlandse zaken en veiligheidsbeleid een Gezamenlijke mededeling aan het Europees Parlement en aan de Raad over een strategisch partnerschap met de Golf vastgesteld. Deze werd gevolgd door de conclusies van de Raad op 20 juni 2022. (2) Er moet een speciale vertegenwoordiger van de Europese Unie (SVEU) voor de Golfregio worden benoemd voor een periode van 21 maanden. (3) De Raad en de Commissie moeten, bijgestaan door de hoge vertegenwoordiger van de Unie voor buitenlandse zaken en veiligheidsbeleid, toezien op de samenhang tussen de diverse onderdelen van het externe optreden van de Unie in de Golfregio en hiertoe nauw samenwerken. De SVEU moet in dit verband de instellingen ondersteunen en met hen samenwerken. (4) De SVEU voert het mandaat uit in een situatie die mogelijk zal verslechteren en de verwezenlijking van de doelstellingen van het externe optreden van de Unie, als neergelegd in artikel 21 VEU, in de weg kan staan. HEEFT HET VOLGENDE BESLUIT VASTGESTELD: Artikel 1 Speciale vertegenwoordiger van de Europese Unie De heer Luigi DI MAIO wordt benoemd tot speciaal vertegenwoordiger van de Europese Unie (SVEU) voor de Golfregio voor de periode van 1 juni 2023 tot en met 28 februari 2025. De Raad kan, op basis van een beoordeling door het Politiek en Veiligheidscomité (PVC) en op voorstel van de hoge vertegenwoordiger van de Unie voor buitenlandse zaken en veiligheidsbeleid (HV), besluiten dat het mandaat van de SVEU eerder wordt beëindigd. Artikel 2 Beleidsdoelstellingen Het mandaat van de SVEU stemt overeen met de doelstellingen van het buitenlands beleid van de Unie in de Golfregio. Die doelstellingen zijn onder meer: a) de kernbelangen en veiligheid van de Unie in de Golfregio beschermen; b) goede en nauwe betrekkingen tussen de Unie en de landen van de Golfregio op basis van gemeenschappelijke waarden en belangen bevorderen; c) met de landen van de Golfregio een sterker, alomvattend en meer strategisch partnerschap opbouwen dat de welvaart en de veiligheid ten goede komt; d) bijdragen aan de stabiliteit en veiligheid in de Golfregio door de-escalatie van spanningen te bevorderen en dialoog en regionale langetermijnoplossingen in de Golfregio te steunen. Artikel 3 Mandaat Met het oog op de verwezenlijking van de beleidsdoelstellingen omvat het mandaat van de SVEU het volgende: a) de HV steunen, samen met de Europese Dienst voor extern optreden (EDEO), bij de uitvoering van het buitenlandbeleid en de veiligheidsaspecten van de Gezamenlijke mededeling over een strategisch partnerschap met de Golf van 18 mei 2022 en de Raadsconclusies ter zake van 20 juni 2022; b) langs diplomatieke weg bijdragen aan het behoud van vrede en het voorkomen van conflicten in de regio, of de eventuele effecten ervan beperken, vooral door gemeenschappelijke dreigingen zoals terrorisme, klimaatverandering, verslechtering van het milieu en energieonzekerheid aan te pakken; c) mee zorgen voor consistentie in het externe optreden van de Unie en de prioriteiten, waarden en belangen van de Unie in de regio bevorderen; d) bijdragen aan een beter begrip van de rol van de Unie en haar zichtbaarheid in de regio, helpen bij de aanpak van desinformatie en intensievere contacten van mens tot mens opbouwen; e) de contacten met afzonderlijke partners in de Golfregio intensiveren, en waar nodig contacten onderhouden met regionale organisaties zoals de Samenwerkingsraad van de Golf, de Arabische Liga en andere relevante organisaties op het niveau van de SVEU; Artikel 4 Uitvoering van het mandaat 1.   De SVEU is onder het gezag van de HV verantwoordelijk voor de uitvoering van het mandaat. 2.   Het PVC onderhoudt een bevoorrechte relatie met de SVEU en vormt het eerste contactpunt van de SVEU met de Raad. Onverminderd de bevoegdheden van de HV zorgt het PVC binnen het kader van het mandaat voor strategische adviezen en politieke aansturing ten behoeve van de SVEU. 3.   De SVEU werkt nauw samen met de betrokken afdelingen van de Europese dienst voor extern optreden (EDEO). 4.   De SVEU werkt nauw samen met de delegatie van de Unie in de regio. 5.   De SVEU werkt vanuit het hoofdkantoor van de EDEO en zal regelmatig naar de regio reizen. Artikel 5 Financiering 1.   Het financieel referentiebedrag ter dekking van de uitgaven in verband met het mandaat van de SVEU voor de periode van 1 juni 2023 tot en met 28 februari 2025 bedraagt 1 800 000 EUR. 2.   De uitgaven worden beheerd volgens de procedures en voorschriften die van toepassing zijn op de algemene begroting van de Unie. 3.   Voor het uitgavenbeheer wordt een overeenkomst gesloten tussen de SVEU en de Commissie. De SVEU legt van alle uitgaven verantwoording af aan de Commissie. Artikel 6 Vorming en samenstelling van het team 1.   Binnen de grenzen van het mandaat en de bijbehorende ter beschikking gestelde financiële middelen, is de SVEU verantwoordelijk voor de samenstelling van een team. In het team dient de door het mandaat vereiste deskundigheid inzake specifieke beleidsvraagstukken aanwezig te zijn. De SVEU brengt de Raad en de Commissie zonder verwijl op de hoogte van de samenstelling van het team en van wijzigingen daarin. 2.   De lidstaten, de instellingen van de Unie en de EDEO kunnen voorstellen om personeel te detacheren bij de SVEU. Het salaris van het gedetacheerde personeel komt ten laste van respectievelijk de betrokken lidstaat, de betrokken instelling van de Unie of de EDEO. Deskundigen die door de lidstaten bij de instellingen van de Unie of de EDEO zijn gedetacheerd, kunnen eveneens aan het team van de SVEU worden toegewezen. Internationaal aangeworven personeel moet de nationaliteit van een lidstaat hebben. 3.   Al het gedetacheerde personeel blijft onder het administratieve gezag van de detacherende lidstaat, de detacherende instelling van de Unie of de EDEO en voert zijn taken uit en handelt in het belang van het mandaat van de SVEU. Artikel 7 Voorrechten en immuniteiten van de SVEU en het personeel van de SVEU De voorrechten, immuniteiten en andere waarborgen die nodig zijn voor de uitvoering en het goede functioneren van de missie van de SVEU en van het personeel van de SVEU, worden met de ontvangende landen geregeld, voor zover noodzakelijk. De lidstaten en de EDEO verlenen daartoe alle nodige steun. Artikel 8 Beveiliging van gerubriceerde EU-informatie De SVEU en de leden van diens team nemen de beginselen en minimumnormen inzake beveiliging van Besluit 2013/488/EU van de Raad in acht ( 1 ) . Artikel 9 Toegang tot informatie en logistieke steun 1.   De lidstaten, de diensten van de Commissie, de EDEO en het secretariaat-generaal van de Raad dragen er zorg voor dat de speciale vertegenwoordiger toegang krijgt tot alle informatie die voor hem van belang is. 2.   De delegaties van de Unie in de regio en/of de lidstaten — naargelang van het geval — verlenen logistieke steun in de regio. Artikel 10 Veiligheid Overeenkomstig het beleid van de Unie inzake de veiligheid van personeel dat op grond van titel V van het Verdrag van de Europese Unie wordt ingezet bij operaties buiten de Unie, neemt de SVEU alle redelijkerwijs haalbare maatregelen voor de beveiliging van het personeel dat rechtstreeks onder diens gezag staat, in overeenstemming met diens mandaat en de veiligheidssituatie in het geografische gebied waarvoor de SVEU bevoegd is, met name: a) het opstellen van een specifiek veiligheidsplan op basis van richtsnoeren van de EDEO, met inbegrip van specifieke fysieke, organisatorische en procedurele beveiligingsmaatregelen voor veilige verplaatsingen van personeel naar en binnen het gebied waarvoor hij/zij verantwoordelijk is en voor het beheer van veiligheidsincidenten, en met inbegrip van een noodplan en een evacuatieplan; b) ervoor zorgen dat alle buiten de Unie ingezette personeelsleden gedekt zijn door een op de omstandigheden in het bevoegd gebied afgestemde verzekering tegen grote risico’s; c) ervoor zorgen dat alle buiten de Unie ingezette leden van het team, ook het ter plaatse aangeworven personeel, voor of bij aankomst in het bevoegd gebied een passende beveiligingsopleiding hebben genoten, gebaseerd op de risicoklasse waarin dat gebied door de EDEO is ingedeeld; d) ervoor zorgen dat alle aanbevelingen waartoe naar aanleiding van regelmatige veiligheidsevaluaties wordt besloten, worden uitgevoerd, en daarover en over andere veiligheidskwesties schriftelijk te rapporteren aan de Raad, de HV en de Commissie in de regelmatige voortgangsrapporten en in een uitvoerig eindverslag over de uitvoering van zijn mandaat. Artikel 11 Verslagen De SVEU rapporteert regelmatig zowel mondeling als schriftelijk aan de HV, de EDEO en het PVC. De SVEU brengt zo nodig tevens verslag uit aan de werkgroepen van de Raad. De periodieke verslagen worden verspreid via het Coreu-netwerk. De SVEU kan de Raad Buitenlandse Zaken verslagen voorleggen. Ook kan op de SVEU een beroep worden gedaan voor het verstrekken van informatie aan het Europees Parlement. Artikel 12 Coördinatie 1.   De SVEU draagt bij tot de eenheid, de samenhang en de doeltreffendheid van het optreden van de Unie en helpt ervoor te zorgen dat alle instrumenten van de Unie en van de lidstaten op consistente wijze worden ingezet om de beleidsdoelstellingen van de Unie te verwezenlijken. De activiteiten van de SVEU worden gecoördineerd met die van de Commissie. De SVEU verstrekt regelmatig informatie aan de missies van de lidstaten en aan de delegaties van de Unie in de regio. 2.   Ter plaatse worden nauwe contacten onderhouden met de hoofden van de delegaties van de Unie en de hoofden van de missies van de lidstaten. Zij doen alles wat in hun vermogen ligt om de SVEU bij te staan bij de uitvoering van zijn mandaat. Daartoe onderhoudt de SVEU tevens contacten met andere internationale en regionale actoren ter plaatse. Artikel 13 Evaluatie De toepassing van dit besluit en de samenhang ervan met andere bijdragen van de Unie in de regio worden op gezette tijden geëvalueerd. De SVEU legt de Raad, de HV en de Commissie regelmatig voortgangsverslagen voor, en uiterlijk op 30 november 2024, een uitvoerig eindverslag over de uitvoering van zijn mandaat. Artikel 14 Inwerkingtreding Dit besluit treedt in werking op de datum van de vaststelling ervan. Gedaan te Brussel, 15 mei 2023. Voor de Raad De voorzitter J. FORSSMED ( 1 ) Besluit 2013/488/EU van de Raad van 23 september 2013 betreffende de beveiligingsvoorschriften voor de bescherming van gerubriceerde EU-informatie ( PB L 274 van 15.10.2013, blz. 1 ).",
  "source": "EUR LEX"
}