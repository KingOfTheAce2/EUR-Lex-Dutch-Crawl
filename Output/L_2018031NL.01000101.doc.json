{
  "url": "http://www.w3.org/1999/xhtml\">",
  "content": "L_2018031NL.01000101.xml 3.2.2018 NL Publicatieblad van de Europese Unie L 31/1 UITVOERINGSVERORDENING (EU) 2018/164 VAN DE RAAD van 2 februari 2018 tot uitvoering van artikel 22, lid 1, van Verordening (EU) 2015/735 betreffende beperkende maatregelen in het licht van de situatie in Zuid-Sudan DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2015/735 van de Raad van 7 mei 2015 betreffende beperkende maatregelen in het licht van de situatie in Zuid-Sudan en tot intrekking van Verordening (EU) nr. 748/2014 ( 1 ) , en met name artikel 22, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 7 mei 2015 Verordening (EU) 2015/735 vastgesteld. (2) In het licht van de aanhoudend verslechterende humanitaire en veiligheidssituatie in Zuid-Sudan en gelet op de gebrekkige inzet van bepaalde actoren in het vredesproces, getuige de herhaalde schendingen van het op 21 december 2017 ondertekende akkoord over het staken van de vijandelijkheden, moeten drie personen worden toegevoegd aan de lijst van aan beperkende maatregelen onderworpen personen en entiteiten in bijlage II bij Verordening (EU) 2015/735. (3) Bijlage II bij Verordening (EU) 2015/735 moet bijgevolg dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EU) 2015/735 wordt gewijzigd overeenkomstig de bijlage bij onderhavige verordening. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 februari 2018. Voor de Raad De voorzitter E. ZAHARIEVA ( 1 ) PB L 117 van 8.5.2015, blz. 13 . BIJLAGE De volgende personen worden toegevoegd aan de lijst in bijlage II bij Verordening (EU) 2015/735: Naam Identificatiegegevens Motivering Datum van plaatsing op de lijst „1. Paul Malong Geboortedatum: 2 januari 1962; 12 april 1960; 4 december 1960; 30 januari 1960. Geboorteplaats: Malualkon, Sudan; Malualkon, Zuid-Sudan; Warawar, Sudan; Warawar, Zuid-Sudan Paul Malong was tot mei 2017 chef van de generale staf van het SPLA (Sudan People's Liberation Army). Hoewel hij uit die functie is ontheven, blijft zijn invloed groot. Hij voert het bevel over diverse milities, heeft aanhangers bij het SPLA en beschikt over een groot patronagenetwerk. Zijn invloed blijkt ook uit het feit dat hoge officieren (onder wie luitenant-kolonel Chan Garang) in oktober 2017 hebben getracht Malong met geweld uit zijn huisarrest te bevrijden; in januari 2018 is Malong door president Kiir beschuldigd van het mobiliseren van troepen voor oorlog. Malong voerde ook het bevel over troepen die ernstige schendingen van de mensenrechten hebben begaan, waaronder het tot doelwit maken en doden van burgers en de grootschalige vernieling van dorpen. 3.2.2018 2. Michael Makuei Leuth Geboortedatum: 1947; Geboorteplaats: Bor, Zuid-Sudan; Bor, Sudan Michael Makuei Leuth is Minister voor Informatie- en Omroepbeleid sinds 2013 en is de officiële woordvoerder van de regeringsdelegatie bij de vredesonderhandelingen van de Intergouvernementele Ontwikkelingsautoriteit (IGAD). Makuei heeft het politieke proces in Zuid-Sudan belemmerd, met name door de uitvoering van de overeenkomst over de oplossing van het conflict in Zuid-Sudan (ARCSS) van augustus 2015 te belemmeren door opruiende publieke verklaringen en obstructie van het werk van de gezamenlijke monitoring- en evaluatiecommissie van de ARCSS en van de oprichting van de ARCSS-instellingen voor overgangsjustitie. Ook heeft hij de operaties van de regionale beschermingsmacht (RPF) van de VN belemmerd. Makuei is tevens verantwoordelijk voor ernstige schendingen van de mensenrechten, waaronder beperkingen van de vrijheid van meningsuiting. 3.2.2018 3. Malek Reuben Riak Functie: luitenant-generaal Geboortedatum: 1 januari 1960; Geboorteplaats: Yei, Zuid-Sudan Malek Reuben Riak is sinds mei 2017 adjunct-chef-defensiestaf en inspecteur-generaal van het regeringsleger. Daarvóór was hij adjunct-chef-staf van het SPLA voor training (maart 2016-mei 2017), en adjunct-chef van het SPLA (januari 2013-maart 2016). Als adjunct-chef-defensiestaf heeft hij een cruciale rol gespeeld bij de aanschaf van wapens voor het leger. Malek Reuben Riak is door het VN-panel van deskundigen aangemerkt als hoge ambtenaar die verantwoordelijk is voor het plannen en controleren van de uitvoering van het regeringsoffensief in de deelstaat Unity in april 2015. Daar vonden ernstige schendingen van de mensenrechten plaats, waaronder de systematische vernietiging van dorpen en infrastructuur, de gedwongen ontheemding van de plaatselijke bevolking, het willekeurig ombrengen en folteren van burgers, het wijdverbreid gebruik van seksueel geweld, onder meer tegen ouderen en kinderen, en de ontvoering en rekrutering van kindsoldaten. Dit offensief heeft, in de context van de lopende vredesonderhandelingen tussen regering en oppositie, het politieke proces met geweld belemmerd. 3.2.2018”",
  "source": "EUR LEX"
}