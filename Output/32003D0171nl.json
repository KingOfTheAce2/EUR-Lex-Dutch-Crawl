{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0171:NL:HTML\">",
  "content": "EUR-Lex - 32003D0171 - NL Avis juridique important | 32003D0171 2003/171/EG: Besluit van de Raad van 27 februari 2003 tot wĳziging van Besluit 2000/265/EG houdende vaststelling van een financieel reglement met betrekking tot de budgettaire aspecten van het beheer door de plaatsvervangend secretaris-generaal van de Raad van de overeenkomsten die deze sluit namens bepaalde lidstaten met betrekking tot de installatie en de werking van de communicatie-infrastructuur voor de Schengenomgeving \"Sisnet\" Publicatieblad Nr. L 069 van 13/03/2003 blz. 0025 - 0026 Besluit van de Raad van 27 februari 2003 tot wijziging van Besluit 2000/265/EG houdende vaststelling van een financieel reglement met betrekking tot de budgettaire aspecten van het beheer door de plaatsvervangend secretaris-generaal van de Raad van de overeenkomsten die deze sluit namens bepaalde lidstaten met betrekking tot de installatie en de werking van de communicatie-infrastructuur voor de Schengenomgeving \"Sisnet\" (2003/171/EG) DE RAAD VAN DE EUROPESE UNIE, Gelet op artikel 2, lid 1, tweede alinea, eerste zin, van het protocol gehecht aan het Verdrag betreffende de Europese Unie en het Verdrag tot oprichting van de Europese Gemeenschap, tot opneming van het Schengenacquis in het kader van de Europese Unie (hierna \"het Schengenprotocol\" genoemd), Overwegende hetgeen volgt: (1) De plaatsvervangend secretaris-generaal van de Raad is bij Besluit 1999/870/EG(1) gemachtigd in de context van de opneming van het Schengenacquis in het kader van de Europese Unie op te treden als vertegenwoordiger van bepaalde lidstaten om overeenkomsten te sluiten met betrekking tot de installatie en de werking van de communicatie-infrastructuur voor de Schengenomgeving \"Sisnet\" en deze overeenkomsten te beheren. (2) De financiële verplichtingen die uit deze overeenkomsten voortvloeien, komen niet ten laste van de algemene begroting van de Europese Gemeenschappen. De bepalingen van het Financieel Reglement van 21 december 1977 van toepassing op de algemene begroting der Europese Gemeenschappen(2) zijn derhalve niet van toepassing. (3) Derhalve is bij Besluit 2000/265/EG(3) een financieel reglement aangenomen met specifieke regels ter nadere bepaling van de opstelling en uitvoering van de begroting die nodig is om te voldoen aan de bij het sluiten van deze overeenkomsten gemaakte kosten, en de financiële verplichtingen uit hoofde van de gesloten overeenkomsten, van de inning van de bijdragen van de betrokken staten, alsmede van de rekening en verantwoording en van de controle van de rekeningen. (4) Krachtens Verordening (EG, Euratom) nr. 1605/2002, houdende het Financieel Reglement van de Europese Gemeenschappen, zijn er in de procedures voor de interne financiële controle van de instellingen van de Gemeenschap wijzigingen aangebracht, die nopen tot een technische aanpassing van het financieel reglement van Besluit 2000/265/EG. (5) Dit besluit is een verdere ontwikkeling van het Schengenacquis in de zin van het Schengenprotocol, BESLUIT: Artikel 1 Artikel 14 van Besluit 2000/265/EG wordt vervangen door: \"Artikel 14 De functie van financieel controleur wordt uitgeoefend door een ambtenaar of een ander personeelslid van het secretariaat-generaal van de Raad, die hiertoe wordt aangewezen bij een besluit van de plaatsvervangend secretaris-generaal, die de voorwaarden voor deze controle bepaalt.\". Artikel 2 1. Dit besluit wordt van kracht op 1 januari 2003. 2. Dit besluit wordt bekendgemaakt in het Publicatieblad van de Europese Unie. Gedaan te Brussel, 27 februari 2003. Voor de Raad De voorzitter M. Chrisochoïdis (1) PB L 337 van 30.12.1999, blz. 41. (2) Zoals opnieuw geformuleerd bij Verordening (EG, Euratom) nr. 1605/2002 (PB L 248 van 16.9.2002, blz. 1). (3) PB L 85 van 6.4.2000, blz. 12. Besluit gewijzigd bij Besluit 2000/664/EG (PB L 278 van 31.10.2000, blz. 24).",
  "source": "EUR LEX"
}