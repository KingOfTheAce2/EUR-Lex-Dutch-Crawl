{
  "url": "http://www.w3.org/1999/xhtml\">",
  "content": "L_2009283NL.01006201.xml 30.10.2009 NL Publicatieblad van de Europese Unie L 283/62 BESLUIT 2009/796/JBZ VAN DE RAAD van 4 juni 2009 tot wijziging van Besluit 2002/956/JBZ tot oprichting van een Europees netwerk voor de bescherming van prominenten DE RAAD VAN DE EUROPESE UNIE, Gelet op het Verdrag betreffende de Europese Unie, met name op artikel 30, lid 1, onder a), en c), en artikel 34, lid 2, onder c), Gezien het initiatief van het Koninkrijk der Nederlanden ( 1 ) , Gezien het advies van het Europees Parlement ( 2 ) , Overwegende hetgeen volgt: (1) De mogelijkheid van agressie of aanslagen tegen prominente personen in een officiële hoedanigheid of in een niet-officiële positie, kan niet worden uitgesloten. (2) De bescherming van prominenten valt onder de verantwoordelijkheid van de bezochte lidstaten. De beschermingsmaatregelen van de bezochte lidstaat zijn uitsluitend gegrond op de in die lidstaat geldende wettelijke bepalingen en de internationale overeenkomsten ter zake. (3) Het Europees netwerk voor de bescherming van prominenten, dat in 2002 is opgericht, dient als formeel kanaal voor communicatie en overleg tussen de nationale overheden bij te dragen tot een betere bescherming. (4) Derhalve wordt het dienstig geacht het besluit van de Raad tot oprichting van een Europees netwerk voor de bescherming van prominenten ( 3 ) te wijzigen zodat het tevens van toepassing is op personen in een niet-officiële positie die wegens hun bijdrage aan of invloed op het publieke debat mogelijk worden bedreigd, BESLUIT: Artikel 1 Besluit 2002/956/JBZ wordt als volgt gewijzigd: 1) Artikel 2 wordt vervangen door: „Artikel 2 In dit besluit wordt onder „prominent” verstaan, eenieder, al dan niet in een officiële hoedanigheid aan wie overeenkomstig de nationale wetgeving van een lidstaat, of krachtens de reglementering van een internationale of supranationale organisatie of instelling, bescherming is toegewezen.”. 2) Aan artikel 4 wordt het volgende toegevoegd: „f) het bevorderen van contacten betreffende de toepassing van veiligheidsmaatregelen wanneer in twee of meer lidstaten voor de bescherming van prominenten moet worden gezorgd tussen de bevoegde autoriteiten in de lidstaten die verantwoordelijk zijn voor het toewijzen van bescherming, hetzij via de contactpunten, hetzij door middel van directe contacten tussen de verantwoordelijke diensten, zoals door de contactpunten meegedeeld.”. Artikel 2 Dit besluit wordt van kracht op de twintigste dag volgende op die van zijn bekendmaking in het Publicatieblad van de Europese Unie . Gedaan te Luxemburg, 4 juni 2009. Voor de Raad De voorzitter M. PECINA ( 1 ) PB C 330 van 30.12.2008, blz. 2 . ( 2 ) Advies uitgebracht op 22 april 2009 (nog niet bekendgemaakt in het Publicatieblad). ( 3 ) PB L 333 van 10.12.2002, blz. 1 .",
  "source": "EUR LEX"
}