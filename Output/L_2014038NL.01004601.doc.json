{
  "url": "http://www.w3.org/1999/xhtml\">",
  "content": "L_2014038NL.01004601.xml 7.2.2014 NL Publicatieblad van de Europese Unie L 38/46 AANBEVELING VAN DE COMMISSIE van 6 februari 2014 betreffende bestrijdingsmaatregelen tegen Diabrotica virgifera virgifera LeConte in gebieden in de Unie waar de aanwezigheid van dat organisme is bevestigd (2014/63/EU) DE EUROPESE COMMISSIE, Gezien het Verdrag betreffende de werking van de Europese Unie, en met name artikel 292, Overwegende hetgeen volgt: (1) Diabrotica virgifera virgifera LeConte (hierna: „ Diabrotica ”) is een niet-inheems insect dat schadelijk is voor mais. Het heeft zich verspreid en gevestigd in meer dan de helft van het gebied in de Unie waar mais wordt geteeld. (2) De maatregelen tegen de verspreiding van Diabrotica in de Unie die krachtens Beschikking 2003/766/EG van de Commissie ( 1 ) zijn genomen, hebben geen succes gehad. Daarnaast is het volgens een effectbeoordeling van de Commissie niet haalbaar om het insect op het grondgebied van de Unie uit te roeien, noch om de verdere verspreiding naar de gebieden waar dit schadelijke organisme op dit moment nog niet aanwezig is, te voorkomen. De Commissie heeft derhalve bij Uitvoeringsrichtlijn 2014/19/EU ( 2 ) en Uitvoeringsbesluit 2014/62/EU ( 3 ) besloten om respectievelijk de erkenning van Diabrotica als gereguleerd schadelijk organisme met quarantainestatus in te trekken door Diabrotica te schrappen uit bijlage I bij Richtlijn 2000/29/EG van de Raad ( 4 ) , en Beschikking 2003/766/EG in te trekken. (3) Volgens Beschikking 2003/766/EG was teeltwisseling enkel verplicht voor het uitroeien van geïsoleerde uitbraken van Diabrotica . Desalniettemin hebben wetenschappelijke studies aangetoond dat teeltwisseling de meest doeltreffende methode is om de verspreiding van Diabrotica ook te vertragen en het effect ervan te beperken. Teeltwisseling is behalve een doeltreffende methode om Diabrotica te bestrijden ook op verschillende manieren voordelig voor het milieu. Zo leidt teeltwisseling tot de verbetering of het onderhoud van de bodemvruchtbaarheid en -structuur, en een doorbreking van de leefcycli van insecten en onkruid, waardoor landbouwers eventueel minder afhankelijk kunnen worden van chemische producten als kunstmest en gewasbeschermingsmiddelen. Als gevolg daarvan heeft teeltwisseling ook een positief effect op de water- en luchtkwaliteit alsook op de biodiversiteit. Uit ander onderzoek dat naar dit insect is verricht, is echter gebleken dat bij een verdere verspreiding mogelijk meer gebruik zou moeten worden gemaakt van insectdodende middelen, aangezien het in sommige gevallen lastig kan zijn om een gewas te vinden dat een economisch aantrekkelijk alternatief voor mais kan zijn in een teeltwisseling. (4) De lidstaten moeten derhalve voorzien in een doeltreffende en duurzame bestrijding van Diabrotica , ook na het intrekken van de erkenning van Diabrotica als gereguleerd schadelijk organisme met quarantainestatus. Krachtens artikel 14 van Richtlijn 2009/128/EG van het Europees Parlement en de Raad ( 5 ) voorzien de lidstaten in passende stimulansen om professionele gebruikers aan te sporen tot het vrijwillig toepassen van gewas- of sectorspecifieke richtsnoeren inzake geïntegreerde gewasbescherming, die moeten worden opgesteld door openbare diensten en/of organisaties die bepaalde professionele gebruikers vertegenwoordigen. Overeenkomstig de algemene beginselen van geïntegreerde gewasbescherming speelt de preventie van het vóórkomen van schadelijke organismen een cruciale rol bij het verminderen van de noodzaak van het gebruik van gewasbeschermingsmiddelen. Daarnaast verdienen duurzame biologische, fysische, en andere niet-chemische methoden de voorkeur boven chemische methoden indien hiermee de schadelijke organismen op afdoende wijze worden bestreden. (5) Overeenkomstig deze algemene beginselen van geïntegreerde gewasbescherming moeten teeltwisseling, toezicht op de Diabrotica -populaties en andere relevante maatregelen ter preventie van de verspreiding van schadelijke organismen, bijvoorbeeld de reiniging van landbouwmachines of andere hygiënemaatregelen, worden opgenomen in gewas- of sectorspecifieke richtsnoeren. (6) Om de naleving door gebruikers van artikel 55 van Verordening (EG) nr. 1107/2009 van het Europees Parlement en de Raad ( 6 ) te bevorderen moeten daarnaast, bij het gebruik van insectdodende middelen ter bestrijding van Diabrotica , gewas- of sectorspecifieke richtsnoeren voor dit organisme overeenstemmen met de regels voor het juiste gebruik van gewasbeschermingsmiddelen zoals vastgesteld in die bepaling. (7) Professionele gebruikers van gewasbeschermingsmiddelen moeten informatie en instrumenten ter beschikking hebben voor toezicht op Diabrotica , alsook adviesdiensten voor geïntegreerde gewasbescherming, met inbegrip van specifieke preventie- en controlemethoden voor Diabrotica . De resultaten van het toezicht moeten landbouwers helpen bij de beslissing of en wanneer er nog behoefte is aan het gebruik van gewasbeschermingsmaatregelen. Het is belangrijk dat solide en wetenschappelijk verantwoorde maximumwaarden voor de Diabrotica -populaties worden vastgesteld per regio, aangezien die van cruciaal belang zijn voor het maken van een beslissing. (8) De lidstaten die in naleving van artikel 5 van Richtlijn 2009/128/EG garanderen dat alle professionele gebruikers toegang hebben tot opleiding over specifieke onderwerpen, moeten de bepalingen van deze aanbeveling derhalve opnemen in de respectieve opleidingsprogramma’s. (9) Onderzoek en technologische ontwikkeling van instrumenten voor de duurzame bestrijding van Diabrotica moeten worden bevorderd om meer kostenefficiënte en ecologisch duurzame maatregelen tegen dat schadelijke organisme te garanderen, HEEFT DE VOLGENDE AANBEVELING VASTGESTELD: 1. De lidstaten zouden rekening moeten houden met de algemene beginselen van geïntegreerde gewasbescherming zoals vastgesteld in bijlage III bij Richtlijn 2009/128/EG voor de bestrijding van Diabrotica virgifera virgifera LeConte (hierna „ Diabrotica ”) in gebieden in de Unie waar de aanwezigheid van dat organisme is bevestigd. In deze aanbeveling wordt onder „bestrijding” verstaan: de onderdrukking van de populatiedichtheid van het schadelijk organisme tot een niveau dat geen significante economische verliezen veroorzaakt, om een economisch duurzame maisproductie te garanderen. 2. De lidstaten zouden moeten garanderen dat de gewas- of sectorspecifieke richtsnoeren voor geïntegreerde gewasbescherming, die zijn opgesteld door openbare diensten of organisaties die bepaalde professionele gebruikers vertegenwoordigen, betrekking hebben op Diabrotica en zijn gericht aan landbouwers die mais telen en professionele gebruikers van gewasbeschermingsmiddelen, overeenstemmen met de regels voor het juiste gebruik van gewasbeschermingsmiddelen zoals vastgesteld in artikel 55 van Verordening (EG) nr. 1107/2009. 3. Duurzame biologische, fysische, en andere niet-chemische methoden verdienen de voorkeur boven chemische methoden indien hiermee de schadelijke organismen op bevredigende wijze worden bestreden. De bestrijding van Diabrotica door professionele gebruikers zou derhalve moeten worden bereikt of ondersteund door de volgende maatregelen: a) teeltwisseling; b) gebruik van biologische bestrijdingsmiddelen; c) aanpassing van de zaaidata voor mais om te voorkomen dat de ontkieming samenvalt met het uitkomen van larven; d) reiniging van landbouwmachines en verwijdering van maisopslagplanten en andere hygiënemaatregelen. Teeltwisseling dient de voorkeur te krijgen vanwege de hoge mate van doeltreffendheid bij de bestrijding van Diabrotica en de voordelen voor het milieu en voor de landbouw op de lange termijn. 4. Alle onder punt 3 vervatte maatregelen zouden vergezeld moeten gaan van toezicht op de aanwezigheid van Diabrotica om de behoefte en juiste timing van beschermende maatregelen te kunnen bepalen. Lidstaten moeten garanderen dat een doeltreffend toezicht op de Diabrotica -populatie met toereikende methoden en instrumenten wordt uitgevoerd. Wetenschappelijk verantwoorde maximumwaarden voor de Diabrotica -populatie zouden per regio moeten worden vastgesteld, aangezien die van cruciaal belang zijn voor het maken van een beslissing met betrekking tot de uitvoering van bestrijdingsmaatregelen. 5. De lidstaten zouden moeten garanderen dat professionele gebruikers van gewasbeschermingsmiddelen overeenkomstig artikel 14, lid 2, van Richtlijn 2009/128/EG informatie en instrumenten ter beschikking hebben voor het toezicht op Diabrotica . 6. De lidstaten zouden moeten garanderen dat adviesdiensten voor geïntegreerde gewasbescherming, zoals bedoeld in artikel 14, lid 2, van Richtlijn 2009/128/EG, ook voorzien in specifiek advies voor de bestrijding van Diabrotica voor alle professionele gebruikers van gewasbeschermingsmiddelen. De lidstaten moeten tevens voorzien in passende stimulansen om professionele gebruikers aan te sporen tot het toepassen van de gewas- of sectorspecifieke richtsnoeren waarnaar in punt 2 wordt verwezen. 7. De lidstaten zouden moeten garanderen dat alle professionele gebruikers van gewasbeschermingsmiddelen toegang hebben tot opleiding met betrekking tot een duurzame bestrijding van Diabrotica . De bepalingen van deze aanbeveling moeten deel uitmaken van de opleiding die door de lidstaten wordt gegarandeerd krachtens artikel 5 van Richtlijn 2009/128/EG. 8. De lidstaten zouden onderzoek en technologische ontwikkeling naar instrumenten voor de duurzame bestrijding van Diabrotica moeten bevorderen. Gedaan te Brussel, 6 februari 2014. Voor de Commissie Tonio BORG Lid van de Commissie ( 1 ) Beschikking 2003/766/EG van de Commissie van 24 oktober 2003 tot vaststelling van noodmaatregelen om de verspreiding in de Gemeenschap van Diabrotica virgifera Le Conte te voorkomen ( PB L 275 van 25.10.2003, blz. 49 ). ( 2 ) Uitvoeringsrichtlijn 2014/19/EU van de Commissie van 6 februari 2014 tot wijziging van bijlage I bij Richtlijn 2000/29/EG van de Raad betreffende de beschermende maatregelen tegen het binnenbrengen en de verspreiding in de Gemeenschap van voor planten en voor plantaardige producten schadelijke organismen. Zie bladzijde 30 van dit Publicatieblad. ( 3 ) Uitvoeringsbesluit 2014/62/EU van de Commissie 6 februari 2014 tot intrekking van Beschikking 2003/766/EG tot vaststelling van noodmaatregelen om de verspreiding in de Gemeenschap van Diabrotica virgifera Le Conte te voorkomen. Zie bladzijde 45 van dit Publicatieblad. ( 4 ) Richtlijn 2000/29/EG van de Raad van 8 mei 2000 betreffende de beschermende maatregelen tegen het binnenbrengen en de verspreiding in de Gemeenschap van voor planten en voor plantaardige producten schadelijke organismen ( PB L 169 van 10.7.2000, blz. 1 ). ( 5 ) Richtlijn 2009/128/EG van het Europees Parlement en de Raad van 21 oktober 2009 tot vaststelling van een kader voor communautaire actie ter verwezenlijking van een duurzaam gebruik van pesticiden ( PB L 309 van 24.11.2009, blz. 71 ). ( 6 ) Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( PB L 309 van 24.11.2009, blz. 1 ).",
  "source": "EUR LEX"
}