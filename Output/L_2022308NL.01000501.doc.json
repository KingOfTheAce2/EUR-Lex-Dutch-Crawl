{
  "url": "http://www.w3.org/1999/xhtml\">",
  "content": "L_2022308NL.01000501.xml 29.11.2022 NL Publicatieblad van de Europese Unie L 308/5 UITVOERINGSVERORDENING (EU) 2022/2329 VAN DE COMMISSIE van 28 november 2022 tot wijziging van bijlage IV bij Uitvoeringsverordening (EU) 2021/404 wat betreft de vermeldingen voor Egypte en Turkije in de lijst van derde landen en gebieden of zones daarvan waaruit de binnenkomst in de Unie van zendingen van bepaalde paardachtigen is toegestaan (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/429 van het Europees Parlement en de Raad van 9 maart 2016 betreffende overdraagbare dierziekten en tot wijziging en intrekking van bepaalde handelingen op het gebied van diergezondheid (“diergezondheidswetgeving”) ( 1 ) , en met name artikel 230, lid 1, Overwegende hetgeen volgt: (1) Verordening (EU) 2016/429 bevat onder andere de diergezondheidsvoorschriften voor de binnenkomst in de Unie van zendingen van dieren, levende producten en producten van dierlijke oorsprong, en is sinds 21 april 2021 van toepassing. Een van die diergezondheidsvoorschriften houdt in dat die zendingen afkomstig moeten zijn uit een overeenkomstig artikel 230, lid 1, van die verordening in een lijst opgenomen derde land of gebied, of een zone of compartiment daarvan. (2) Gedelegeerde Verordening (EU) 2020/692 van de Commissie ( 2 ) vormt een aanvulling op Verordening (EU) 2016/429 wat betreft de diergezondheidsvoorschriften voor de binnenkomst in de Unie van zendingen van bepaalde soorten en categorieën dieren, levende producten en producten van dierlijke oorsprong uit derde landen of gebieden, of zones of compartimenten daarvan. In Gedelegeerde Verordening (EU) 2020/692 is bepaald dat de binnenkomst in de Unie van zendingen van dieren, levende producten en producten van dierlijke oorsprong die binnen het toepassingsgebied van de verordening vallen, alleen mag worden toegestaan als zij afkomstig zijn uit een derde land of gebied, of een zone of compartiment daarvan, dat/die voor de specifieke soorten en categorieën dieren, levende producten en producten van dierlijke oorsprong in een lijst is opgenomen overeenkomstig de in die gedelegeerde verordening vastgestelde diergezondheidsvoorschriften. (3) Bij Uitvoeringsverordening (EU) 2021/404 van de Commissie ( 3 ) zijn de lijsten vastgesteld van derde landen of gebieden, of zones of compartimenten daarvan, waaruit de binnenkomst in de Unie van de soorten en categorieën dieren, levende producten en producten van dierlijke oorsprong die binnen het toepassingsgebied van Gedelegeerde Verordening (EU) 2020/692 vallen, is toegestaan. De bijlagen I tot en met XXII bij die gedelegeerde verordening bevatten de lijsten alsook bepaalde algemene regels betreffende de lijsten. (4) Bijlage IV bij Uitvoeringsverordening (EU) 2021/404 bevat de lijst van derde landen en gebieden of zones daarvan waaruit de binnenkomst in de Unie van zendingen van paardachtigen is toegestaan. (5) Turkije is opgenomen in de lijst in bijlage IV bij Uitvoeringsverordening (EU) 2021/404 en is ingedeeld in gezondheidscategorie E en geregionaliseerd, waarbij zone TR-1 bepaalde noordwestelijke provincies omvat. In december 2020 heeft Turkije de Commissie verzocht zone TR-1, van waaruit de binnenkomst in de Unie van geregistreerde paarden is toegestaan, met de provincies Bursa, Eskişehir en Kocaeli uit te breiden en heeft het ter ondersteuning van dat verzoek garanties verstrekt. (6) Na evaluatie van de door Turkije verstrekte documentatie heeft de Commissie geconcludeerd dat de door de Turkse centrale bevoegde autoriteit geboden garanties volstaan om de binnenkomst in en de doorvoer door de Unie toe te staan, alsook het opnieuw binnenbrengen na tijdelijke uitvoer van geregistreerde paarden vanuit de nieuwe zone TR-1 in Turkije. (7) Egypte is opgenomen in de lijst in bijlage IV bij Uitvoeringsverordening (EU) 2021/404 en is ingedeeld in gezondheidscategorie E en geregionaliseerd, waarbij zone EG-1 bepaalde noordelijke gouvernementen omvat. In december 2021 heeft Egypte de Commissie verzocht het binnenbrengen in de Unie van geregistreerde paarden uit een nieuwe zone toe te staan en heeft het de Commissie garanties verstrekt met betrekking tot de instelling van een paardenziektevrije zone die bestaat uit de Police Veterinary Quarantine for Equines aan de CAIRO/SWISS Desert Road in de oostelijke periferie van Caïro en de verbinding daarvan met de internationale luchthaven van Caïro. (8) Na evaluatie van de door Egypte verstrekte documentatie heeft de Commissie geconcludeerd dat de door de Egyptische centrale bevoegde autoriteit geboden garanties volstaan om de binnenkomst in en de doorvoer door de Unie van geregistreerde paarden vanuit die zone in Egypte toe te staan. (9) Bijlage IV bij Uitvoeringsverordening (EU) 2021/404 moet daarom dienovereenkomstig worden gewijzigd. (10) Aangezien Uitvoeringsverordening (EU) 2021/404 met ingang van 21 april 2021 van toepassing is, moeten de wijzigingen die bij deze verordening in Uitvoeringsverordening (EU) 2021/404 worden aangebracht, omwille van de rechtszekerheid en om de handel te vergemakkelijken, met spoed in werking treden. (11) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage IV bij Uitvoeringsverordening (EU) 2021/404 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 november 2022. Voor de Commissie De voorzitter Ursula VON DER LEYEN ( 1 ) PB L 84 van 31.3.2016, blz. 1 . ( 2 ) Gedelegeerde Verordening (EU) 2020/692 van de Commissie van 30 januari 2020 tot aanvulling van Verordening (EU) 2016/429 van het Europees Parlement en de Raad wat betreft regels voor de binnenkomst in de Unie en het na binnenkomst verplaatsen van en werken met zendingen van bepaalde dieren, levende producten en producten van dierlijke oorsprong ( PB L 174 van 3.6.2020, blz. 379 ). ( 3 ) Uitvoeringsverordening (EU) 2021/404 van de Commissie van 24 maart 2021 tot vaststelling van de lijsten van derde landen en gebieden of zones daarvan waaruit de binnenkomst in de Unie van dieren, levende producten en producten van dierlijke oorsprong is toegestaan overeenkomstig Verordening (EU) 2016/429 van het Europees Parlement en de Raad ( PB L 114 van 31.3.2021, blz. 1 ). BIJLAGE Bijlage IV bij Uitvoeringsverordening (EU) 2021/404 wordt als volgt gewijzigd: 1) In deel 1 wordt aan de vermelding voor Egypte de volgende zone EG-2 toegevoegd: “ EG Egypte EG-2 E Geregistreerde paarden EQUI-X, EQUI-TRANSIT-X” 2) Deel 2 wordt als volgt gewijzigd: a) aan de vermelding voor Egypte wordt de volgende beschrijving van zone EG-2 toegevoegd: “Egypte EG-2 De paardenziektevrije zone (EDFZ) van ongeveer 7,5 acre groot die bestaat uit de Police Veterinary Quarantine for Equines aan de CAIRO/SWISS Desert Road ter hoogte van kilometer 26 (met als middelpunt 30° 05’ 21,4” NB, 31° 28’ 30,1” OL), in de oostelijke periferie van Caïro, en de verbinding via de snelweg van ongeveer 6 km via de El Rehab Bridge, de Suez Road en de Airport Road met de internationale luchthaven van Caïro.” b) in de vermelding voor Turkije wordt de beschrijving van zone TR-1 vervangen door: “Turkije TR-1 De provincies Ankara, Bursa, Edirne, Eskişehir, Istanbul, Izmir, Kirklareli, Kocaeli en Tekirdag”",
  "source": "EUR LEX"
}