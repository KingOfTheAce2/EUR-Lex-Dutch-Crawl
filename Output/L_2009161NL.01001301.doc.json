{
  "url": "http://www.w3.org/1999/xhtml\">",
  "content": "L_2009161NL.01001301.xml 24.6.2009 NL Publicatieblad van de Europese Unie L 161/13 BESLUIT VAN DE COMMISSIE van 11 juni 2009 betreffende de sluiting van een Memorandum van overeenstemming tussen de Commissie en de Europese Organisatie voor Kernonderzoek (CERN) (Voor de EER relevante tekst) (2009/488/EG, Euratom) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschapen en het Verdrag tot oprichting van de Europese Gemeenschap voor Atoomenergie, Overwegende hetgeen volgt: (1) Op 10 oktober 1994 is een administratieve regeling ondertekend tussen de Europese Gemeenschap en de Europese Organisatie voor Kernonderzoek (CERN). (2) Uit verkennende gesprekken is gebleken dat het, gezien de recente ontwikkelingen op het gebied van de Europese Onderzoeksruimte (EOR), voor de Commissie passend is de samenwerking met de CERN te actualiseren en te versterken. (3) Er is bijgevolg een nieuwe regeling in de vorm van een memorandum van overeenstemming opgesteld om kwesties te behandelen zoals de nauwere samenwerking via gezamenlijke activiteiten om de EOR te consolideren en verder te ontwikkelen en de Europese strategie voor deeltjesfysica ten uitvoer te leggen en te monitoren, alsook overleg te plegen en informatie uit te wisselen over kwesties van gemeenschappelijk belang, met name met betrekking tot de consolidering en verdere ontwikkeling van de Europese Onderzoeksruimte en de Europese strategie voor deeltjesfysica. (4) Aan de Commissie is het permanente recht verleend de zittingen „Europese strategie” van de CERN-raad bij te wonen en bij die gelegenheid het woord te nemen, terwijl het in 1985 aan de Europese Gemeenschappen verleende statuut van waarnemer op de CERN-raad gehandhaafd blijft ( 1 ) . (5) Het huidige memorandum van overeenstemming brengt geen financiële gevolgen of juridische verplichtingen met zich mee, BESLUIT: Artikel 1 Het als bijlage aangehechte Memorandum van overeenstemming tussen de Commissie en de Europese Organisatie voor Kernonderzoek (CERN) wordt goedgekeurd. Het vervangt bijgevolg de administratieve regeling van 10 oktober 1994. Artikel 2 Het voor wetenschap en onderzoek bevoegde lid van de Commissie, de heer Janez Potočnik, ondertekent namens de Commissie het Memorandum van overeenstemming tussen de Commissie en de Europese Organisatie voor Kernonderzoek. Gedaan te Brussel, 11 juni 2009. Voor de Commissie Janez POTOČNIK Lid van de Commissie ( 1 ) Besluit van de CERN-raad van 27/28 juni 1985. BIJLAGE MEMORANDUM VAN OVEREENSTEMMING tussen de Europese Commissie en de Europese Organisatie voor Kernonderzoek De Commissie, hierna „de Commissie” genoemd, en de Europese Organisatie voor Kernonderzoek, een intergouvernementele organisatie met zetel in Genève, Zwitserland, hierna „de CERN” genoemd (gezamenlijk hierna „de twee partijen” genoemd), GELET OP — het Verdrag tot oprichting van de Europese Gemeenschap en het Verdrag tot oprichting van de Europese Gemeenschap voor Atoomenergie waarbij de samenwerking op het gebied van onderzoek, technologische ontwikkeling en demonstratie met derde landen en internationale organisaties wordt bevorderd, — het Verdrag betreffende de instelling van een Europese Organisatie voor Kernonderzoek van 1 juli 1953, als gewijzigd op 18 januari 1971, hierna „het verdrag” genoemd, en met name artikel II daarvan, op grond waarvan de partijen bij het verdrag de samenwerking tussen de Europese landen op het gebied van fundamenteel onderzoek in de deeltjesfysica, als onderdeel van de fysica die onderzoek doet naar de fundamentele bouwstenen van de materie en de krachten die daarop inwerken, inclusief via internationale samenwerking, hebben toevertrouwd aan de CERN, — de kaderprogramma’s van de Europese Gemeenschap voor activiteiten op het gebied van onderzoek, technologische ontwikkeling en demonstratie, — het Groenboek van 2007 inzake nieuwe perspectieven voor de Europese Onderzoeksruimte (EOR) ( 1 ) , waarin een oproep wordt gedaan tot nauwere samenwerking en een hechter partnerschap met intergouvernementele onderzoeksorganisaties zoals de CERN ( 2 ) , met name wat onderzoeksprogrammering, opleiding en mobiliteit van onderzoekers, onderzoeksinfrastructuur, intellectuele eigendom en internationale samenwerking betreft, — de op 14 juli 2006 met eenparigheid van stemmen aangenomen Europese strategie voor deeltjesfysica, — waarbij de CERN-raad ( 3 ) de Europese onderzoeksstrategie vaststelt, actualiseert en monitort voor deeltjesonderzoek dat zowel aan versnellers als naast versnellers wordt verricht, wat de vertegenwoordiging omvat van de CERN-lidstaten in discussies met andere landen en wereldregio’s over, onder meer, de onderzoeksinfrastructuur voor deeltjesfysica, — en waarbij de noodzaak wordt erkend van een versterking van de betrekkingen tussen de CERN en de Europese Unie op het gebied van kwesties die verband houden met bovengenoemde strategie, — de nieuwe organisatiestructuren die op de CERN-raad van september 2007 en maart 2008 zijn goedgekeurd voor de vaststelling, actualisering en monitoring van de Europese strategie (CERN/2732/rev en CERN/2779), wat specifieke sessies „Europese strategie” van de CERN-raad inhoudt, ERKENNENDE de respectieve verantwoordelijkheden van de twee partijen op bovengenoemde gebieden die elkaar wederzijds versterken, BESLUITEN: 1. De twee partijen zijn voornemens samen te werken, rekening houdend met hun respectieve bevoegdheden, teneinde de Europese Onderzoeksruimte te versterken en verder te ontwikkelen, met name op het gebied van onderzoeksprogrammering, opleiding en mobiliteit van onderzoekers, onderzoeksinfrastructuur, intellectuele eigendom en internationale samenwerking. Te dien einde kunnen zij gezamenlijke activiteiten opzetten. 2. De twee partijen zijn voornemens samen te werken, rekening houdend met hun respectieve bevoegdheden, bij de follow-up en de tenuitvoerlegging van de Europese strategie voor deeltjesfysica. Te dien einde kunnen zij gezamenlijke activiteiten opzetten. 3. Rekening houdend met hun respectieve bevoegdheden, de institutionele verbanden en de operationele kaders, zullen de twee partijen elkaar informeren en raadplegen, als passend, over kwesties van wederzijds belang, in het bijzonder wat de versterking en verdere ontwikkeling van de Europese Onderzoeksruimte en de Europese strategie voor deeltjesfysica betreft. 4. Met inachtneming van zijn eigen procedures, verleent de CERN-raad de Commissie het permanente recht de zittingen „Europese strategie” van de CERN-raad bij te wonen en bij die gelegenheid het woord te nemen. 5. Het in 1985 aan de Europese Gemeenschappen verleende statuut van waarnemer op de CERN-raad wordt gehandhaafd ( 4 ) . 6. Met inachtneming van haar eigen procedures, nodigt de Commissie de CERN uit om kandidaten aan te wijzen voor het eventuele lidmaatschap van relevante deskundigen- of adviesorganen. 7. De twee partijen richten contactpunten op en stellen communicatiemechanismen vast met het oog op het bereiken van de doelstellingen van dit memorandum van overeenstemming. 8. De twee partijen komen jaarlijks bijeen om een evaluatie van de voortgang van de samenwerking te maken en eventueel nieuwe mogelijkheden van nauwere wederzijdse samenwerking, inclusief gezamenlijke activiteiten, te bespreken of potentiële synergieën te verkennen. 9. De twee partijen zijn het eens over de kwesties in verband met de interpretatie en tenuitvoerlegging van dit memorandum van overeenstemming. 10. De administratieve regeling van 10 oktober 1994 wordt vervangen door dit memorandum van overeenstemming. Gedaan in tweevoud te Brussel, 17 juni 2009. Voor de CERN Torsten ÅKESSON Voorzitter van de CERN-raad Rolf-Dieter HEUER Directeur-generaal van de CERN Voor de Commissie Janez POTOČNIK Lid van de Commissie ( 1 ) Met „Het Groenboek inzake de Europese Onderzoeksruimte” wordt verwezen naar het op 4 april 2007 aangenomen groenboek van de Commissie „De Europese Onderzoeksruimte: nieuwe perspectieven” (COM(2007) 161 definitief). ( 2 ) Op 10 oktober 1994 is een administratieve regeling ondertekend door de Commissie en de CERN. ( 3 ) De CERN-raad is het besluitvormingsorgaan van de CERN, dat het beleid bepaalt van de organisatie op het gebied van wetenschappelijke, technische en administratieve kwesties (artikel V van het verdrag). ( 4 ) De Europese Gemeenschappen is het statuut van waarnemer op de vergaderingen van de CERN-raad verleend bij het besluit van die raad van 27/28 juni 1985.",
  "source": "EUR LEX"
}