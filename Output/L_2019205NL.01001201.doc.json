{
  "url": "http://www.w3.org/1999/xhtml\"><!--",
  "content": "L_2019205NL.01001201.xml 5.8.2019 NL Publicatieblad van de Europese Unie L 205/12 BESLUIT (EU) 2019/1317 VAN DE RAAD van 18 juli 2019 betreffende het standpunt dat namens de Europese Unie moet worden ingenomen in het Gemengd Comité dat is opgericht bij de Overeenkomst tussen de Europese Unie en Japan betreffende een economisch partnerschap, met betrekking tot de vaststelling van de lijst van arbiters DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De overeenkomst tussen de Europese Unie en Japan betreffende een economisch partnerschap ( 1 ) (“de overeenkomst”) is op 20 december 2018 door de Unie gesloten bij Besluit (EU) 2018/1907 van de Raad ( 2 ) en is op 1 februari 2019 in werking getreden. Ingevolge artikel 22.1, lid 4, van de overeenkomst dient het Gemengd Comité de goede en doeltreffende werking van de overeenkomst te verzekeren. (2) Ingevolge artikel 21.9, lid 1, van de overeenkomst dient het Gemengd Comité tijdens zijn eerste vergadering een lijst op te stellen van ten minste negen personen die bereid en in staat zijn om als arbiter op te treden. Ingevolge artikel 22.2, lid 3, van de overeenkomst kunnen besluiten van het Gemengd Comité ook schriftelijk worden vastgesteld. (3) Het is passend het standpunt te bepalen dat namens de Unie moet worden ingenomen in het Gemengd Comité, aangezien het voorgenomen besluit bindend zal zijn voor de Unie. (4) Het standpunt van de Unie in het Gemend Comité moet derhalve worden gebaseerd op het aangehechte ontwerpbesluit, HEEFT HET VOLGENDE BESLUIT VASTGESTELD: Artikel 1 Het standpunt dat in het bij de Overeenkomst tussen de Europese Unie en Japan betreffende een economisch partnerschap opgerichte Gemengd Comité namens de Unie moet worden ingenomen betreffende de vaststelling van de lijst van arbiters, is gebaseerd op het aan dit besluit gehechte ontwerpbesluit van het Gemengd Comité. Artikel 2 Dit besluit treedt in werking op de datum waarop het wordt vastgesteld. Gedaan te Brussel, 18 juli 2019. Voor de Raad De voorzitter T. TUPPURAINEN ( 1 ) PB L 330 van 27.12.2018, blz. 3 . ( 2 ) Besluit (EU) 2018/1907 van de Raad van 20 december 2018 betreffende de sluiting van de Overeenkomst tussen de Europese Unie en Japan betreffende een economisch partnerschap ( PB L 330 van 27.12.2018, blz. 1 ). ONTWERP BESLUIT Nr. …/2019 VAN HET GEMENGD COMITÉ OP GROND VAN DE OVEREENKOMST TUSSEN DE EUROPESE UNIE EN JAPAN BETREFFENDE EEN ECONOMISCH PARTNERSCHAP van … betreffende de vaststelling van de lijst van personen die bereid en in staat zijn om als arbiter op te treden HET GEMENGD COMITÉ, Gezien de Overeenkomst tussen de Europese Unie en Japan betreffende een economisch partnerschap, ondertekend te Tokio op 17 juli 2018, en met name artikel 21.9, lid 1, en artikel 22.2, lid 3, HEEFT HET VOLGENDE BESLUIT VASTGESTELD: Artikel 1 De lijst van personen die bereid en in staat zijn om als arbiter op te treden, wordt overeenkomstig de bijlage vastgesteld. Artikel 2 Dit besluit treedt in werking op de datum waarop het wordt vastgesteld. Gedaan te … Voor het Gemengd Comité Minister van Buitenlandse Zaken van Japan Vertegenwoordiger van de EU BIJLAGE Lijst van arbiters als bedoeld in artikel 21.9, lid 1, van de overeenkomst Door de Europese Unie voorgedragen arbiters 1. Pieter Jan KUIJPER 2. Laurence BOISSON DE CHAZOURNES 3. Giorgio SACERDOTI 4. Hélène RUIZ FABRI Door Japan voorgestelde arbiters 1. Akio SHIMIZU 2. Ichiro ARAKI 3. Shotaro OSHIMA 4. Kozo KAWAI 5. Hironobu SAKAI Voorzitters 1. Merit JANOW (Verenigde Staten) 2. David UNTERHALTER (Zuid-Afrika) 3. Christian HAEBERLI (Zwitserland) 4. Armand DE MESTRAL (Canada) 5. William DAVEY (Verenigde Staten) 6. Jennifer A. HILLMAN (Verenigde Staten)",
  "source": "EUR LEX"
}