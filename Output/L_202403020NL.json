{
  "url": "http://www.w3.org/1999/xhtml\"><!--",
  "content": "L_202403020NL.000101.fmx.xml Publicatieblad van de Europese Unie NL L-serie 2024/3020 6.12.2024 UITVOERINGSVERORDENING (EU) 2024/3020 VAN DE COMMISSIE van 29 november 2024 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 november 2024. Voor de Commissie, namens de voorzitter, Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 , ELI: http://data.europa.eu/eli/reg/2013/952/oj . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 , ELI: http://data.europa.eu/eli/reg/1987/2658/oj ). BIJLAGE Omschrijving Indeling (GN-code) Motivering (1) (2) (3) Zogenaamde pipetpunten, vervaardigd uit helder polypropyleen, bestaande uit een cilindrisch lichaam met conische punt, met verschillende diameters en lengten. De pipetpunten zijn verwisselbare wegwerpartikelen die kunnen worden aangebracht in een pipetteerapparaat en in geautomatiseerde doseersystemen (doseerrobots). Deze producten zijn bestemd om in verschillende specifieke diagnostische en onderzoekstoepassingen te worden gebruikt om kleine, precieze hoeveelheden vloeistoffen nauwkeurig en consistent over te brengen. (Zie afbeelding) ( *1 ) 3926 90 97 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 3926 , 3926 90  en 3926 90 97 . Hoewel de pipetpunten uitsluitend of hoofdzakelijk bestemd zijn voor de pipetteerapparaten en geautomatiseerde doseersystemen van post 8479  en zij een belangrijke rol spelen bij het opnemen en precieze doseren van vloeistoffen, kunnen ze niet worden beschouwd als delen van deze apparaten, omdat ze onderling verwisselbaar en wegwerpbaar zijn. Hoewel een pipetteerapparaat of geautomatiseerd doseersysteem zijn functie niet kan vervullen zonder de pipetpunten, staat echter ook vast dat de mechanische en elektrische werking van deze machines niet afhankelijk is van de pipetpunten. Indeling onder post 8479  als delen van het pipetteerapparaat is derhalve uitgesloten (zie ook het arrest van het Hof van Justitie van de Europese Unie van 19 juli 2012 in zaak C-336/11, Rohm & Haas Electronic Materials CMP Europe GmbH e.a., ECLI:EU:C:2012:500, punten 35-39). Gezien hun objectieve kenmerken moeten de producten worden ingedeeld naar het materiaal waaruit zij zijn vervaardigd, onder post 3926  als artikelen van kunststof. De producten moeten daarom worden ingedeeld onder GN-code 3926 90 97  als andere artikelen van kunststof. ( *1 ) De afbeelding is louter ter informatie. ELI: http://data.europa.eu/eli/reg_impl/2024/3020/oj ISSN 1977-0758 (electronic edition)",
  "source": "EUR LEX"
}