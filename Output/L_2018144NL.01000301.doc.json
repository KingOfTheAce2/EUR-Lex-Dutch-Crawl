{
  "url": "http://www.w3.org/1999/xhtml\">",
  "content": "L_2018144NL.01000301.xml 8.6.2018 NL Publicatieblad van de Europese Unie L 144/3 BESLUIT (EU) 2018/846 VAN HET EUROPEES PARLEMENT EN DE RAAD van 30 mei 2018 betreffende de beschikbaarstelling van middelen uit het Solidariteitsfonds van de Europese Unie voor bijstand aan Griekenland, Spanje, Frankrijk en Portugal HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EG) nr. 2012/2002 van de Raad van 11 november 2002 tot oprichting van het Solidariteitsfonds van de Europese Unie ( 1 ) , en met name artikel 4, lid 3, Gezien het Interinstitutioneel Akkoord van 2 december 2013 tussen het Europees Parlement, de Raad en de Commissie betreffende de begrotingsdiscipline, de samenwerking in begrotingszaken en een goed financieel beheer ( 2 ) , en met name punt 11, Gezien het voorstel van de Europese Commissie, Overwegende hetgeen volgt: (1) Het Solidariteitsfonds van de Europese Unie (hierna „het fonds” genoemd) heeft tot doel de Unie in staat te stellen snel, doeltreffend en soepel op noodsituaties te reageren om solidariteit te betonen met de bevolking van door natuurrampen getroffen regio's. (2) Zoals vastgesteld in artikel 10 van Verordening (EU, Euratom) nr. 1311/2013 van de Raad ( 3 ) mag het fonds het jaarlijkse maximumbedrag van 500 000 000 EUR (in prijzen van 2011) niet overschrijden. (3) Op 1 september 2017 heeft Griekenland een aanvraag tot beschikbaarstelling van middelen uit het fonds ingediend, nadat het eiland Lesbos in de noordelijke Egeïsche Zee op 12 juni 2017 door een aardbeving was getroffen. (4) Op 22 december 2017 heeft Spanje een aanvraag tot beschikbaarstelling van middelen uit het fonds ingediend, nadat de regio Galicië in het noordwesten van Spanje in de periode van 10 tot 17 oktober 2017 door oncontroleerbare bosbranden was getroffen. (5) Op 27 november 2017 heeft Frankrijk een aanvraag tot beschikbaarstelling van middelen uit het fonds ingediend, nadat het eiland Sint-Maarten op 5 en 6 september 2017 door orkaan Irma was getroffen en Guadeloupe op 18 en 19 september 2017 door de orkaan Maria was getroffen. (6) Op 17 juli 2017 heeft Portugal een eerste aanvraag tot beschikbaarstelling van middelen uit het fonds ingediend, nadat op 17 juni 2017 hevige branden waren uitgebroken. Nadat Portugal in de periode van juni tot oktober 2017 opnieuw door branden was getroffen, heeft het land echter een aangepaste aanvraag ingediend op 13 oktober 2017 én op 14 december 2017, met inbegrip van een herziene raming van de gecumuleerde schade van de branden tussen juni en oktober 2017. (7) De aanvragen van het Griekenland, Spanje, Frankrijk en Portugal voldoen aan de voorwaarden voor het verlenen van een financiële bijdrage uit het fonds, zoals bepaald in artikel 4 van Verordening (EG) nr. 2012/2002. (8) Derhalve moeten middelen uit het fonds beschikbaar worden gesteld om te voorzien in een financiële bijdrage aan Griekenland, Spanje, Frankrijk en Portugal. (9) Teneinde zo snel mogelijk middelen uit het fonds ter beschikking te stellen, moet dit besluit van toepassing zijn vanaf de datum waarop het wordt vastgesteld, HEBBEN HET VOLGENDE BESLUIT VASTGESTELD: Artikel 1 In het kader van de algemene begroting van de Unie voor het begrotingsjaar 2018 wordt uit het Solidariteitsfonds van de Europese Unie een bedrag aan vastleggings- en betalingskredieten beschikbaar gesteld van 1 359 119 EUR aan Griekenland, van 3 228 675 EUR aan Spanje, van 48 906 025 EUR aan Frankrijk en van 50 673 132 EUR aan Portugal. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie. Het is van toepassing met ingang van 30 mei 2018. Gedaan te Straatsburg, 30 mei 2018. Voor het Europees Parlement De voorzitter A. TAJANI Voor de Raad De voorzitter L. PAVLOVA ( 1 ) PB L 311 van 14.11.2002, blz. 3 . ( 2 ) PB C 373 van 20.12.2013, blz. 1 . ( 3 ) Verordening (EU, Euratom) nr. 1311/2013 van de Raad van 2 december 2013 tot bepaling van het meerjarig financieel kader voor de jaren 2014-2020 ( PB L 347 van 20.12.2013, blz. 884 ).",
  "source": "EUR LEX"
}