{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992R1910:NL:HTML\">",
  "content": "EUR-Lex - 31992R1910 - NL Avis juridique important | 31992R1910 Verordening (EEG) nr. 1910/92 van de Commissie van 10 juli 1992 betreffende een bijzondere interventiemaatregel voor durum tarwe in Griekenland Publicatieblad Nr. L 192 van 11/07/1992 blz. 0020 - 0022 Bijzondere uitgave in het Fins: Hoofdstuk 3 Deel 43 blz. 0074 Bijzondere uitgave in het Zweeds: Hoofdstuk 3 Deel 43 blz. 0074 VERORDENING (EEG) Nr. 1910/92 VAN DE COMMISSIE  van 10 juli 1992  betreffende een bijzondere interventiemaatregel voor durum tarwe in Griekenland DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 2727/75 van de Raad van 29 oktober 1975 houdende een gemeenschappelijke ordening der markten in de sector granen (1), laatstelijk gewijzigd bij Verordening (EEG) nr. 1738/92 (2), en met name op artikel 8, lid 3, Overwegende dat de produktie van durum tarwe in Griekenland de behoeften van dit land overschrijdt; Overwegende dat de mogelijkheden om dit overschot op de markt van de Gemeenschap af te zetten zeer beperkt zijn; Overwegende dat de Griekse markt kan worden verlicht door een gedeelte van de overschotten durum tarwe naar derde landen uit te voeren; dat uitvoer, rekening houdend met de wereldmarktprijzen voor durum tarwe, slechts mogelijk is indien een restitutie  wordt toegekend; Overwegende dat de in artikel 16 van Verordening (EEG) nr. 2727/75 bedoelde restitutieregeling bij uitvoer uit elke Lid-Staat geldt; dat die regeling derhalve niet alleen niet is aangepast aan de betrokken situatie in Griekenland, maar bovendien de  uitvoer van durum tarwe kan bevorderen uit Lid-Staten waar zich een marktsituatie voordoet die volkomen tegengesteld is aan die in Griekenland; Overwegende dat bij gebreke aan adequate maatregelen mag worden verwacht dat, overeenkomstig het bepaalde in artikel 7 van Verordening (EEG) nr. 2727/75, in Griekenland zal moeten worden overgegaan tot de interventieaankoop van massale hoeveelheden  durum tarwe, die alleen door uitvoer naar derde landen kunnen worden afgezet; dat het, ten einde de bovenbedoelde interventie te voorkomen, dienstig is om overeenkomstig artikel 8 van de genoemde verordening een bijzondere interventiemaatregel te nemen  om de Griekse markt te verlichten; dat die maatregel erop gericht moet zijn de uitvoer rechtstreeks te bevorderen en daardoor de zeer hoge kosten te vermijden die voor de begroting van de Gemeenschap zouden voortvloeien uit de aankoop en de opslag van  de betrokken produkten, die vervolgens voor uitvoer zouden moeten worden bestemd; dat de toekenning van een restitutie, waarvan het bedrag bij openbare inschrijving wordt bepaald en die alleen voor de uitvoer van in Griekenland voortgebrachte durum  tarwe uit Griekenland geldt, daartoe een doeltreffende maatregel kan vormen; Overwegende dat het, gezien het doel van de maatregel, alleen verantwoord is een restitutie toe te kennen voor durum tarwe die voldoet aan de voor interventie geldende kwaliteitseisen in Griekenland zoals omschreven in Verordening (EEG) nr. 689/92 van  de Commissie (3); dat het bevoegde bureau moet nagaan of de geëxporteerde durum tarwe aan deze kwaliteitseisen voldoet; Overwegende dat het, gezien de aard en de doeleinden van de betrokken maatregel, dienstig is om ten aanzien van die maatregel over te gaan tot de overeenkomstige toepassing van artikel 16 van Verordening (EEG) nr. 2727/75 alsmede van de verordeningen  die ten uitvoer van dit artikel zijn vastgesteld, met name Verordening (EEG) nr. 2746/75 van de Raad van 29 oktober 1975 houdende algemene regels voor de toekenning van restituties bij de uitvoer en criteria voor de vaststelling van het restitutiebedrag  in de sector granen (4) en Verordening (EEG) nr. 279/75 van de Commissie van 4 februari 1975 houdende vaststelling van de uitvoeringsbepalingen inzake het houden van een openbare inschrijving voor de restitutie bij uitvoer in de sector granen (5),  laatstelijk gewijzigd bij Verordening (EEG) nr. 2788/86 (6); Overwegende dat in Verordening (EEG) nr. 279/75 is bepaald dat een van de verplichtingen van de inschrijver aan wie is toegewezen bestaat in het indienen van een aanvraag om een uitvoercertificaat; dat een bij het indienen van de offerte te stellen  waarborg van 12 ecu per ton nakoming van deze verplichting kan garanderen; Overwegende dat, om alle gegadigden een gelijke behandeling te waarborgen, de geldigheidsduur van de afgegeven certificaten gelijk moet zijn; Overwegende dat, ter wille van het goede verloop van een inschrijvingsprocedure voor de uitvoer, een minimumhoeveelheid, de termijn waarbinnen en de vorm waarin de bij de bevoegde diensten ingediende offertes moeten worden doorgegeven, dienen te worden  vastgesteld; Overwegende dat de in deze verordening vervatte maatregelen in overeenstemming zijn met het advies van het Comité van beheer voor granen, HEEFT DE VOLGENDE VERORDENING VASTGESTELD: Artikel 1 1. Een bijzondere interventiemaatregel, in de vorm van een restitutie bij uitvoer, wordt toegepast voor 300 000 ton durum tarwe die in Griekenland is voortgebracht en uit Griekenland wordt uitgevoerd. Artikel 16 van Verordening (EEG) nr. 2727/75 en de bepalingen die op grond van dat artikel zijn vastgesteld, zijn op de bovenbedoelde restitutie van overeenkomstige toepassing. 2. Het Griekse interventiebureau is belast met de tenuitvoerlegging van de in lid 1 bedoelde maatregel. Artikel 2 1. Om het bedrag van de in artikel 1 bedoelde restitutie te bepalen wordt een openbare inschrijving gehouden. 2. De inschrijving heeft betrekking op de in artikel 1, lid 1, bedoelde hoeveelheid durum tarwe die moet worden uitgevoerd naar landen van de in bijlage I bij Verordening (EEG) nr. 1124/77 van de Commissie (7) omschreven zones I, II, III, IV, V, VI, VII  en VIII. 3. De inschrijving loopt tot en met 16 december 1992. Tijdens de geldigheidsduur van de inschrijving worden wekelijks deelinschrijvingen gehouden; de tijdstippen voor het indienen van de offertes daarvoor worden in het bericht van inschrijving  vastgesteld. 4. De offertes moeten worden ingediend bij het Griekse interventiebureau dat in het bericht van inschrijving is vermeld. 5. De toewijzing vindt plaats overeenkomstig de bepalingen van deze verordening en van Verordening (EEG) nr. 279/75. Artikel 3 Een offerte is slechts geldig indien zij: - betrekking heeft op ten minste 1 000 ton; - gepaard gaat met - een vaststelling vooraf van het Griekse monetaire compenserende bedrag dat geldig is op de laatste dag van elke termijn voor de indiening van de offertes, - de in artikel 2, lid 3, onder b), van Verordening (EEG) nr. 279/75 bedoelde verbintenis, waarbij wordt gespecificeerd dat het uitvoercertificaat in Griekenland zal worden aangevraagd. Artikel 4 De in artikel 3 van Verordening (EEG) nr. 279/75 bedoelde waarborg bedraagt 12 ecu per ton. Artikel 5 1. In afwijking van artikel 21, lid 1, van Verordening (EEG) nr. 3719/88 van de Commissie (8) worden de overeenkomstig artikel 8, lid 1, van Verordening (EEG) nr. 279/75 afgegeven uitvoercertificaten, met het oog op de bepaling van hun  geldigheidsduur, geacht op de dag van indiening van de offerte te zijn afgegeven. 2. De in het kader van deze openbare inschrijving afgegeven uitvoercertificaten zijn geldig met ingang van de dag van afgifte in de zin van lid 1 tot het einde van de vierde daaropvolgende maand. Artikel 6 1. De Commissie beslist overeenkomstig de procedure van artikel 26 van Verordening (EEG) nr. 2727/75 - of een maximumrestitutie bij uitvoer wordt vastgesteld, waarbij met name rekening wordt gehouden met de in de artikelen 2 en 3 van Verordening (EEG) nr. 2746/75 genoemde criteria, dan wel - aan de openbare inschrijving geen gevolg te geven. 2. Wanneer een maximumrestitutie bij uitvoer wordt vastgesteld, wordt toegewezen aan de inschrijver(s) van wie de offerte ten hoogste gelijk is aan of lager is dan de maximumrestitutie bij uitvoer. 3. De toegewezen restitutie kan slechts worden verleend indien de kwaliteit van de geëxporteerde durum tarwe ten minste gelijk is aan de voor interventie in Griekenland geldende kwaliteit zoals omschreven in Verordening (EEG) nr. 689/92. Daartoe laat  het bevoegde bureau een analyse van de geladen goederen verrichten en houdt het van elke partij een in aanwezigheid van de inschrijver aan wie is toegewezen of van zijn vertegenwoordiger genomen en verzegeld, extra monster ter beschikking van de  Commissie. De kosten voor de monsterneming en voor de analyse zijn voor rekening van de inschrijver aan wie is toegewezen. 4. Wanneer de tarwe niet aan de in lid 3 bedoelde kwaliteit beantwoordt, wordt de restitutie met 50 ecu per ton verlaagd. Artikel 7 Ingediende offertes moeten uiterlijk anderhalf uur na het verstrijken van de wekelijkse termijn voor de indiening van de offertes, die in het bericht van inschrijving is vermeld, via het Griekse interventiebureau bij de Commissie zijn  ontvangen. Zij moeten worden doorgegeven overeenkomstig het schema van bijlage I en via de in bijlage II vermelde telex-/telefaxnummers. Indien geen offertes zijn ingediend, stelt het Griekse interventiebureau de Commissie daarvan eveneens binnen de in de eerste alinea genoemde termijn in kennis. Artikel 8 De tijdstippen voor indiening van de offertes komen overeen met de Belgische tijd. Artikel 9 Deze verordening treedt in werking op de dag volgende op die van haar bekendmaking in het Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke Lid-Staat.  Gedaan te Brussel, 10 juli 1992. Voor de Commissie Ray MAC SHARRY Lid van de Commissie (1) PB nr. L 281 van 1. 11. 1975, blz. 1. (2) PB nr. L 180 van 1. 7. 1992, blz. 1. (3) PB nr. L 74 van 20. 3. 1992, blz. 18. (4) PB nr. L 281 van 1. 11. 1975, blz. 78. (5) PB nr. L 31 van 5. 2. 1975, blz. 8. (6) PB nr. L 257 van 10. 9. 1986,  blz. 32. (7) PB nr. L 134 van 28. 5. 1977, blz. 53. (8) PB nr. L 33 van 2. 12. 1988, blz. 1. BIJLAGE I Wekelijkse openbare inschrijving voor de restitutie bij uitvoer van durum tarwe naar de landen van de zones I, II, III, IV, V, VI, VII en VIII Einde van de termijn voor het indienen van offertes (dag/uur) 1  2  3      Volgnummer van de inschrijvers  Hoeveelheid in ton  Bedrag van de restitutie bij uitvoer in ecu/ton      1    2    3    enz. BIJLAGE II Uitsluitend de volgende oproepnummers in Brussel mogen worden gebruikt [DG VI-C-1 (ter attentie van de heer Thibault of de heer Brus)]: - telex:  22037 AGREC B   22070 AGREC B (Griekse lettertekens)  - telefax:  - 295 01 32   - 296 10 97   - 296 20 05   - 296 20 08.",
  "source": "EUR LEX"
}