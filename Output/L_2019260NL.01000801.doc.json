{
  "url": "http://www.w3.org/1999/xhtml\">",
  "content": "L_2019260NL.01000801.xml 11.10.2019 NL Publicatieblad van de Europese Unie L 260/8 GEDELEGEERDE VERORDENING (EU) 2019/1702 VAN DE COMMISSIE van 1 augustus 2019 tot aanvulling van Verordening (EU) 2016/2031 van het Europees Parlement en de Raad door de vaststelling van de lijst van prioritaire plaagorganismen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( 1 ) , en met name artikel 6, lid 2, Overwegende hetgeen volgt: (1) Overeenkomstig artikel 6, lid 2, van Verordening (EU) 2016/2031 is de Commissie bevoegd een lijst van prioritaire plaagorganismen op te stellen. (2) Prioritaire plaagorganismen zijn EU-quarantaineorganismen die aan elk van volgende criteria voldoen: ten eerste is van de prioritaire plaagorganismen niet bekend dat ze aanwezig zijn op het grondgebied van de Unie, of bekend dat ze in een beperkt deel van dat grondgebied of als onregelmatige, geïsoleerde en zeldzame gevallen op dat grondgebied aanwezig zijn; ten tweede zijn de mogelijke economische, sociale en milieugevolgen van deze plaagorganismen voor het grondgebied van de Unie het meest ernstig; ten derde zijn ze in de lijst van prioritaire plaagorganismen opgenomen. (3) De Commissie heeft een beoordeling uitgevoerd om te bepalen welke plaagorganismen in de lijst van prioritaire plaagorganismen moeten worden opgenomen. Die beoordeling is gebaseerd op een methode die door het Gemeenschappelijk Centrum voor onderzoek van de Commissie en de Europese Autoriteit voor voedselveiligheid is ontwikkeld. (4) Die methode omvat samengestelde indicatoren en een analyse op basis van meerdere criteria. Er wordt bij die methode rekening gehouden met de waarschijnlijkheid van de verspreiding, vestiging en gevolgen van de voor het grondgebied van de Unie beoordeelde plaagorganismen. Ook wordt bij die methode rekening gehouden met de in bijlage I, deel 1, punt 2, en deel 2, bij Verordening (EU) 2016/2031 opgenomen criteria, die betrekking hebben op de economische, de sociale en de milieudimensie. (5) Bij de beoordeling is rekening gehouden met de resultaten van de door het Gemeenschappelijk Centrum voor onderzoek van de Commissie en de Europese Autoriteit voor voedselveiligheid toegepaste methode en met de via het portaal voor betere regelgeving gehouden openbare raadpleging. Op basis van die beoordeling werd geconcludeerd dat er twintig plaagorganismen zijn waarvan de mogelijke economische, ecologische of sociale gevolgen voor het grondgebied van de Unie het meest ernstig worden geacht. (6) Bovendien is van die plaagorganismen niet bekend dat ze aanwezig zijn op het grondgebied van de Unie, of bekend dat ze in een beperkt deel van dat grondgebied of als onregelmatige, geïsoleerde en zeldzame gevallen op dat grondgebied aanwezig zijn. (7) Het is daarom passend die plaagorganismen in de bijlage bij deze verordening op te nemen. (8) Om een consistente toepassing van alle voorschriften betreffende EU-quarantaineorganismen te waarborgen, moet deze verordening van toepassing zijn met ingang van dezelfde datum als Verordening (EU) 2016/2031, dat wil zeggen met ingang van 14 december 2019, HEEFT DE VOLGENDE VERORDENING VASTGESTELD: Artikel 1 Lijst van prioritaire plaagorganismen De lijst van prioritaire plaagorganismen, als bedoeld in artikel 6, lid 2, van Verordening (EU) 2016/2031, is in de bijlage bij deze verordening opgenomen. Artikel 2 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 14 december 2019. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 1 augustus 2019. Voor de Commissie De voorzitter Jean-Claude JUNCKER ( 1 ) PB L 317 van 23.11.2016, blz. 4 . BIJLAGE Lijst van prioritaire plaagorganismen Agrilus anxius (Gory) Agrilus planipennis (Fairmaire) Anastrepha ludens (Loew) Anoplophora chinensis (Thomson) Anoplophora glabripennis (Motschulsky) Anthonomus eugenii (Cano) Aromia bungii (Faldermann) Bactericera cockerelli (Sulc.) Bactrocera dorsalis (Hendel) Bactrocera zonata (Saunders) Bursaphelenchus xylophilus (Steiner et Bührer) (Nickle et al.) Candidatus Liberibacter spp., de veroorzaker van Huanglongbing-ziekte bij citrusvruchten/citrus greening Conotrachelus nenuphar (Herbst) Dendrolimus sibiricus (Tschetverikov) Phyllosticta citricarpa (McAlpine) (Van der Aa) Popillia japonica (Newman) Rhagoletis pomonella (Walsh) Spodoptera frugiperda (Smith) Thaumatotibia leucotreta (Meyrick) Xylella fastidiosa (Wells et al.)",
  "source": "EUR LEX"
}