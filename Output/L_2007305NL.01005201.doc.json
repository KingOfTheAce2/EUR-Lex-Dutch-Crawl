{
  "url": "http://www.w3.org/1999/xhtml\">",
  "content": "L_2007305NL.01005201.xml 23.11.2007 NL Publicatieblad van de Europese Unie L 305/52 BESLUIT VAN DE COMMISSIE van 14 november 2007 betreffende een financiële bijdrage van de Gemeenschap in de kosten van bepaalde maatregelen op het gebied van de gezondheid en het welzijn van dieren en bepaalde technische en wetenschappelijke maatregelen (2007/757/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op de artikelen 17 en 20, Overwegende hetgeen volgt: (1) Beschikking 90/424/EEG stelt de procedures vast voor de financiële bijdragen van de Gemeenschap in de kosten van specifieke veterinaire maatregelen, waaronder maatregelen op het gebied van de gezondheid en het welzijn van dieren en technische en wetenschappelijke maatregelen. (2) Meer bepaald moet de Gemeenschap een financiële bijdrage verlenen voor de tenuitvoerlegging van een voorlichtingsbeleid op het gebied van de gezondheid en het welzijn van dieren, waaronder de uitvoering van studies met het oog op de voorbereiding en de ontwikkeling van wetgeving op het gebied van dierlijk welzijn. De Gemeenschap moet ook technische en wetenschappelijke maatregelen nemen die voor de ontwikkeling van de communautaire wetgeving op veterinair gebied, alsmede voor de ontwikkeling van onderwijs en opleiding op veterinair gebied nodig zijn, of de lidstaten of internationale organisaties helpen bij het nemen van dergelijke maatregelen. (3) Nieuwe foktechnologieën, zoals het klonen van dieren door somatische celkern-transplantatie (SCNT), worden voor onderzoekdoeleinden gebruikt. De SCNT-techniek, die naar verwachting in de toekomst in de veehouderij en de voedselproductie zal worden gebruikt, kan een effect hebben op de gezondheid en het welzijn van dieren, maar heeft ook een ethische en maatschappelijke dimensie. Daarom moet naast de lopende raadpleging van de Europese Autoriteit voor voedselveiligheid en de Europese Groep voor de ethiek een Eurobarometerenquête worden uitgevoerd naar de attitudes van de consumenten ten aanzien van het mogelijke gebruik van SCNT in de landbouw- en voedingssector en met name naar de behoefte aan informatie over het gebruik van de technologie in de voedselketen en de wijze waarop de consumenten geïnformeerd willen worden. De resultaten van de Eurobarometerenquête zullen de nodige informatie verstrekken voor de evaluatie van de behoefte aan communautaire wetgeving op dit gebied. Daarom moet een financiële bijdrage van de Gemeenschap in de financiering van die enquête worden toegekend. (4) Verordening (EG) nr. 1/2005 van de Raad van 22 december 2004 inzake de bescherming van dieren tijdens het vervoer en daarmee samenhangende activiteiten en tot wijziging van de Richtlijnen 64/432/EEG en 93/119/EG en van Verordening (EG) nr. 1255/97 ( 2 ) schrijft voor dat de Commissie een nieuwe reeks maximum- en minimumtemperaturen voor het vervoer van dieren vaststelt. (5) Bovendien heeft de Europese Autoriteit voor voedselveiligheid in 2004 een advies over normen voor het microklimaat in wegvoertuigen voor het vervoer van dieren ( 3 ) goedgekeurd. Daarom is het nodig dat de temperatuuromstandigheden worden vastgesteld waaronder dieren over lange afstanden in de Gemeenschap worden vervoerd en dat een studie daartoe wordt uitgevoerd. De studie zal de nodige informatie verstrekken voor de voorbereiding en de ontwikkeling van wetgeving op het gebied van de bescherming van dieren. Daarom moet een financiële bijdrage van de Gemeenschap in de financiering van die studie worden toegekend. (6) De mededeling van de Commissie aan het Europees Parlement en de Raad over een communautair actieplan inzake de bescherming en het welzijn van dieren 2006-2010 ( 4 ) roept op tot de verlening van volledige steun aan de activiteiten die in verband met het welzijn van dieren worden verricht door internationale organisaties zoals de Werelddiergezondheidorganisatie (OIE). (7) In 2005 heeft de OIE richtsnoeren over het welzijn van dieren goedgekeurd met betrekking tot het vervoer van dieren over land en zee, het slachten van dieren voor menselijke consumptie en het humane doden van dieren voor ziektebestrijding. De OIE is voornemens deze richtsnoeren verder te ontwikkelen en maatregelen te nemen voor de toepassing daarvan door de lidstaten van de OIE, met name door het verstrekken van opleiding en advies. (8) De geplande opleidings- en communicatieactiviteiten van de OIE zijn nodig voor de ontwikkeling van de geldende veterinaire wetgeving en de ontwikkeling van onderwijs en opleiding op veterinair gebied in de deelnemende landen. Dergelijke verbeteringen in derde landen beantwoorden aan de wens van de meerderheid van de Europese burgers ( 5 ) dat de omstandigheden in verband met het welzijn van dieren in naar de Gemeenschap exporterende landen gelijkwaardig zijn aan die in de Gemeenschap. De Gemeenschap moet daarom bijdragen in de financiering van deze activiteiten. (9) De insleep van bluetongue in België, Duitsland, Frankrijk, Luxemburg en Nederland is ongekend groot. Om de negatieve gevolgen van die insleep te beperken is het nodig dat de meest actuele wetenschappelijke kennis ter beschikking van dierenartsen wordt gesteld met het oog op de vergroting van de passieve klinische surveillance op grond van een snelle identificatie en melding van verdachte gevallen, die een essentieel onderdeel van de bluetongue-noodplannen vormen. (10) Bovendien zijn de OIE en de Gemeenschap voornemens tezamen een brochure over de bluetongue-epidemie in die landen uit te geven, die actuele informatie bevat en het communautaire beleid ter bestrijding van bluetongue beschrijft. Daarom is het dienstig dat een financiële bijdrage in de kosten van de OIE-activiteiten wordt verleend en de opstelling en publicatie van die brochure wordt gefinancierd. (11) De publicatie van deze brochure zal een aanzienlijke bijdrage leveren aan de ontwikkeling van de nodige onderwijs- en opleidingsactiviteiten op veterinair gebied en zal een essentieel instrument zijn voor de ontwikkeling van de nationale en communautaire programma’s voor de surveillance van bluetongue, die een belangrijk onderdeel zijn van de veterinaire wetgeving inzake bluetongue. (12) De betaling van de financiële bijdrage van de Gemeenschap wordt verricht op voorwaarde dat de geplande activiteiten daadwerkelijk zijn uitgevoerd en alle noodzakelijke informatie wordt verstrekt. (13) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, BESLUIT: Artikel 1 Er wordt een financiële bijdrage van de Gemeenschap, als bedoeld in artikel 16 van Beschikking 90/424/EEG, ten belope van maximaal 250 000 EUR toegekend voor een Eurobarometerenquête naar het mogelijke gebruik van het klonen van dieren in de landbouw- en voedingssector. Artikel 2 Er wordt een financiële bijdrage van de Gemeenschap, als bedoeld in artikel 16 van Beschikking 90/424/EEG, ten belope van maximaal 300 000 EUR toegekend voor een studie naar de temperaturen waaronder dieren over lange afstanden worden vervoerd. Artikel 3 Er wordt een financiële bijdrage van de Gemeenschap, als bedoeld in artikel 19 van Beschikking 90/424/EEG, ten belope van maximaal 100 000 EUR aan het Wereldfonds voor diergezondheid en -welzijn toegekend voor de financiering van door de Werelddiergezondheidsorganisatie (OIE) georganiseerde opleidingsseminars over de toepassing van de richtsnoeren van de OIE over het welzijn van dieren. Artikel 4 Er wordt een financiële bijdrage van de Gemeenschap, als bedoeld in artikel 19 van Beschikking 90/424/EEG, ten belope van maximaal 50 % van de subsidiabele kosten en voor een bedrag van maximaal 10 000 EUR aan de Werelddiergezondheidsorganisatie (OIE) toegekend voor de uitgave van circa 1 800 exemplaren van een brochure over bluetongue. Gedaan te Brussel, 14 november 2007. Voor de Commissie Markos KYPRIANOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Verordening (EG) nr. 1791/2006 ( PB L 363 van 20.12.2006, blz. 1 ). ( 2 ) PB L 3 van 5.1.2005, blz. 1 . ( 3 ) The EFSA Journal (2004), 122, 1-25, Standards for microclimate inside animal road transport vehicles. ( 4 ) COM(2006) 13 def. ( 5 ) Special Eurobarometer 270: Attitudes of EU citizens towards Animal Welfare, http://ec.europa.eu/food/animal/welfare/survey/sp_barometer_aw_en.pdf, blz. 32.",
  "source": "EUR LEX"
}