{
  "url": "http://www.w3.org/1999/xhtml\"><!--",
  "content": "L_2016127NL.01005201.xml 18.5.2016 NL Publicatieblad van de Europese Unie L 127/52 UITVOERINGSBESLUIT (EU) 2016/771 VAN DE COMMISSIE van 13 mei 2016 tot verlening van een tijdelijke machtiging aan Spanje om het in de handel brengen toe te staan van uit Nieuw-Zeeland ingevoerd zaad van de soort Pinus radiata D. Don, dat niet voldoet aan de identificatie- en etiketteringsvoorschriften van Richtlijn 1999/105/EG van de Raad, alsmede van uit dat zaad geproduceerd plantgoed (Kennisgeving geschied onder nummer C(2016) 2784) (Slechts de tekst in de Spaanse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 1999/105/EG van de Raad van 22 december 1999 betreffende het in de handel brengen van bosbouwkundig teeltmateriaal ( 1 ) , en met name artikel 18, lid 1, Gezien het door Spanje ingediende verzoek, Overwegende hetgeen volgt: (1) In Spanje is de productie van zaad van de soort Pinus radiata en daaruit geproduceerd plantgoed, dat voldoet aan de in Richtlijn 1999/105/EG opgenomen voorschriften voor teeltmateriaal, momenteel ontoereikend om aan de vraag van de eindgebruikers te voldoen. Het nodige teeltmateriaal kan niet door andere lidstaten worden geleverd aangezien de lidstaten die deze zaden zouden kunnen leveren, onvoldoende materiaal ter beschikking hebben om in de behoeften van Spanje te voorzien. (2) Nieuw-Zeeland is in staat voldoende materiaal van de desbetreffende soort, dat is bestemd voor de productie van plantgoed, te leveren. Dat zaad voldoet echter niet aan de identificatie- en etiketteringsvoorschriften van Richtlijn 1999/105/EG. Het materiaal is met name niet ingedeeld volgens de bij Richtlijn 1999/105/EG vastgestelde categorieën voor het in de handel brengen. (3) In dit verband heeft Spanje de Commissie verzocht te worden gemachtigd toe te staan dat zaad van Pinus radiata uit Nieuw-Zeeland, alsmede uit dat zaad geproduceerd plantgoed, gedurende een beperkte periode in de handel wordt gebracht. (4) Spanje ontwikkelt zaadgaarden om autonoom aan de vraag naar plantgoed te kunnen voldoen. Vanwege de lange productietijd van boomzaden wordt echter verwacht dat er de komende vijf jaar nog een tekort zal blijven. De maximumbehoefte aan zaden van Pinus radiata wordt geschat op 400 kg per jaar. (5) Er zijn geen aanwijzingen dat zaad of plantgoed van Pinus radiata uit Nieuw-Zeeland problemen of risico's zou opleveren ten aanzien van de gezondheid, kwaliteit of groeikracht ervan. (6) Aangezien Spanje de enige lidstaat is die tijdelijk moeilijkheden ondervindt met de levering van zaad of plantgoed van de soort Pinus radiata aan eindgebruikers, moet de goedkeuring voor het in de handel brengen beperkt zijn tot het grondgebied van Spanje. (7) Bijgevolg moet Spanje, om het tekort op te vangen, gedurende een beperkte periode worden gemachtigd toe te staan dat zaad van de soort Pinus radiata , alsmede uit dat zaad geproduceerd plantgoed, dat aan minder stringente identificatie- en etiketteringsvoorschriften voldoet dan die in de artikelen 13 en 14 van Richtlijn 1999/105/EG, in de handel wordt gebracht. De machtiging moet worden beperkt tot een maximumhoeveelheid van 400 kg zaad per jaar en van toepassing zijn tot en met 31 maart 2021. (8) Het zaad en plantgoed moeten in de handel worden gebracht met een document dat bijzonderheden met het oog op de identificatie ervan bevat. Bijgevolg moeten bij dit besluit identificatie- en etiketteringsvoorschriften worden vastgesteld. (9) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 1.   Tot en met 31 maart 2021 wordt Spanje gemachtigd toe te staan dat op zijn grondgebied, overeenkomstig de voorschriften in de bijlage, per jaar maximaal 400 kg uit Nieuw-Zeeland afkomstig zaad van Pinus radiata D. Don, dat is bestemd voor de productie van plantgoed en niet voldoet aan de identificatie- en etiketteringsvoorschriften in de artikelen 13 en 14 van Richtlijn 1999/105/EG, in de handel wordt gebracht. 2.   Tot en met 31 maart 2021 wordt Spanje gemachtigd toe te staan dat op zijn grondgebied, overeenkomstig de voorschriften in de bijlage, plantgoed dat is geproduceerd uit het overeenkomstig lid 1 toegestane zaad en dat niet voldoet aan de identificatie- en etiketteringsvoorschriften in de artikelen 13 en 14 van Richtlijn 1999/105/EG, in de handel wordt gebracht. Artikel 2 Spanje stelt de Commissie en de overige lidstaten onmiddellijk in kennis van besluiten die het op grond van dit besluit heeft genomen. Artikel 3 Dit besluit is gericht tot het Koninkrijk Spanje. Gedaan te Brussel, 13 mei 2016. Voor de Commissie Vytenis ANDRIUKAITIS Lid van de Commissie ( 1 ) PB L 11 van 15.1.2000, blz. 17 . BIJLAGE Identificatie- en etiketteringsvoorschriften voor zaad en plantgoed, als bedoeld in artikel 1. 1. Voor de identificatie van het teeltmateriaal is de volgende informatie vereist: a) de identificatiecode van het uitgangsmateriaal, indien beschikbaar; b) de botanische naam; c) de categorie; d) de beoogde toepassing; e) het type uitgangsmateriaal; f) de vraag of het al dan niet genetisch gemodificeerd materiaal betreft; g) het herkomstgebied of de individuele code; h) oorsprong: zo nodig, de vermelding of de oorsprong van het materiaal autochtoon/inheems dan wel niet-autochtoon/niet-inheems is, dan wel of de oorsprong ervan onbekend is; i) de herkomst of geografische ligging, als bepaald door het geografische lengte- en breedte-interval; j) de hoogteligging of het hoogte-interval; k) het rijpingsjaar. 2. Het etiket of document van de leverancier bevat de volgende informatie: a) de in punt 1 van deze bijlage bedoelde informatie; b) de naam van de leverancier; c) de geleverde hoeveelheid; d) de verklaring dat het zaad en het uit dit zaad geproduceerde plantgoed voldoet aan minder stringente voorschriften dan die in de artikelen 13 en 14 van Richtlijn 1999/105/EG.",
  "source": "EUR LEX"
}