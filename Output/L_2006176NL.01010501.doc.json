{
  "url": "http://www.w3.org/1999/xhtml\">",
  "content": "L_2006176NL.01010501.xml 30.6.2006 NL Publicatieblad van de Europese Unie L 176/105 BESLUIT VAN DE COMMISSIE van 31 mei 2006 tot wijziging van Besluit 2005/436/EG wat betreft de financiële bijdrage van de Gemeenschap aan Trustfonds 911100MTF/INT/003/EEG (TFEU 970089129) (Kennisgeving geschied onder nummer C(2006) 2076) (2006/447/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op de artikelen 12 en 13, Overwegende hetgeen volgt: (1) Bij Besluit 2005/436/EG van de Commissie van 13 juni 2005 inzake communautaire samenwerking met de Voedsel- en Landbouworganisatie (FAO), in het bijzonder met betrekking tot activiteiten van de Europese Commissie voor de bestrijding van mond- en klauwzeer ( 2 ) , is de financiële bijdrage van de Gemeenschap aan Trustfonds 911100MTF/INT/003/EEG (TFEU 970089129), „het Trustfonds”, vastgesteld op maximaal 4 500 000 EUR voor een periode van vier jaar. (2) Overeenkomstig Besluit 2005/436/EG hebben de Commissie van de Europese Gemeenschappen en de Voedsel- en Landbouworganisatie van de Organisatie van de Verenigde Naties op 1 september 2005 een Uitvoeringsovereenkomst betreffende de aanwending en de werking van dat Trustfonds gesloten. (3) Wegens het opduiken van nieuwe topotypen en stammen van het virus en de steeds gebrekkiger wordende bestrijdingsmaatregelen in sommige regio's, nog verergerd door het gelijktijdige optreden van aviaire influenza, moet de Gemeenschap, in nauwe samenwerking met de Europese Commissie voor de bestrijding van mond- en klauwzeer (EUFMD) en via het Trustfonds, voorbereidingen treffen voor ziektebestrijdingsmaatregelen, met inbegrip van noodvaccinatiecampagnes in naburige landen. (4) De bijdrage van de Gemeenschap aan het Trustfonds moet daarom met 3 500 000 EUR worden verhoogd van 4 500 000 EUR tot 8 000 000 EUR voor een periode van vier jaar. (5) Er moet worden voorzien in de vaststelling van wijzigingen in de Uitvoeringsovereenkomst teneinde rekening te houden met de aanpassing van dit bedrag. (6) Dit besluit moet met terugwerkende kracht ingaan op 1 januari 2005 zodat de Gemeenschap vanaf die datum haar verplichtingen voor een periode van vier jaar kan nakomen. (7) Besluit 2005/436/EG moet daarom dienovereenkomstig worden gewijzigd. (8) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, BESLUIT: Enig artikel Besluit 2005/436/EG wordt als volgt gewijzigd: 1) Artikel 1, lid 2, wordt vervangen door: „2.   Met ingang van 1 januari 2005 bedraagt de financiële bijdrage van de Gemeenschap aan het in lid 1 genoemde fonds ten hoogste 8 000 000 EUR voor een periode van vier jaar.”. 2) In artikel 2, lid 1, wordt de volgende tweede alinea toegevoegd: „Wijzigingen in de Uitvoeringsovereenkomst die nodig zijn vanwege een aanpassing van het in artikel 1, lid 2, genoemde bedrag, worden overeengekomen tussen de Commissie van de Europese Gemeenschappen en de Voedsel- en Landbouworganisatie van de Organisatie van de Verenigde Naties.”. Gedaan te Brussel, 31 mei 2006. Voor de Commissie Markos KYPRIANOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Beschikking 2006/53/EG ( PB L 29 van 2.2.2006, blz. 37 ). ( 2 ) PB L 151 van 14.6.2005, blz. 26 .",
  "source": "EUR LEX"
}