{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995Y0228(01):NL:HTML\">",
  "content": "EUR-Lex - 31995Y0228(01) - NL Avis juridique important | 31995Y0228(01) Resolutie van de Raad van 20 februari 1995 over de bescherming van het grondwater Publicatieblad Nr. C 049 van 28/02/1995 blz. 0001 - 0001 RESOLUTIE VAN DE RAAD van 20 februari 1995 over de bescherming van het grondwater (95/C 49/01) DE RAAD VAN DE EUROPESE GEMEENSCHAPPEN, BENADRUKT het bijzondere belang van het grondwater als essentieel bestanddeel van de waterkringloop en het ecosysteem en als één van de belangrijkste bronnen voor de drinkwatervoorziening; SPREEKT ER ZIJN BEZORGDHEID OVER UIT dat de grondwatervoorraden in bepaalde gebieden zowel in kwalitatief als in kwantitatief opzicht nog altijd sterk bedreigd zijn; HERINNERT aan zijn resolutie van 25 februari 1992 betreffende het toekomstige beleid van de Gemeenschap inzake grondwater (1), waarin de Commissie wordt verzocht een gedetailleerd actieprogramma betreffende de bescherming van het grondwater in te dienen en een voorstel voor de herziening van de Richtlijn 80/68/EEG van de Raad van 17 december 1979 betreffende de bescherming van het grondwater tegen verontreiniging veroorzaakt door de lozing van bepaalde gevaarlijke stoffen (2) op te stellen; BEVESTIGT de punten in de slotverklaring van de deelnemers aan het Ministerieel Seminar over grondwater (Den Haag, 26/27 november 1991); STEUNT de richtsnoeren van het 5e actieprogramma betreffende een beleids- en actieprogramma inzake milieu en duurzame ontwikkeling op het gebied van het beheer van grondwater: - behoud van de kwaliteit van niet-verontreinigd grondwater, - voorkoming van verdere verontreiniging, - waar nodig, sanering van verontreinigd grondwater; SPREEKT ZICH ERVOOR UIT om bij het uitwerken van het actieprogramma de nadruk te leggen op: - vergunningssystemen en andere instrumenten waarmee het (grond)water op passende wijze op nationaal niveau beheerd kan worden, - maatregelen gericht op preventieve alomvattende grondwaterbescherming, onder andere met het oog op diffuse bronnen, - algemene veiligheidsbepalingen voor inrichtingen die stoffen gebruiken welke voor het water gevaarlijk zijn, - algemene bepalingen ter bevordering van met de bescherming van het grondwater verenigbare landbouwmethodes; VERZOEKT de Commissie derhalve, aan de hand van de genoemde prioriteiten en rekening houdend met het subsidiariteitsbeginsel, in samenwerking met de Lid-Staten voorstellen op te stellen en deze voor te leggen in een concreet programma dat ook onderdeel kan zijn van het door meerdere Lid-Staten verlangde alomvattende beleidsplan ter bescherming van het water; VERZOEKT de Commissie te overwegen om, waar nodig, Richtlijn 80/68/EEG te herzien; DRINGT ER bij de Commissie OP AAN, haar werkzaamheden te bespoedigen opdat het actieprogramma ter bescherming van het grondwater nog vóór het einde van het eerste halfjaar van 1995 aan de Raad kan worden voorgelegd. (1) PB nr. C 59 van 6. 3. 1992, blz. 2. (2) PB nr. L 20 van 26. 1. 1980, blz. 43. Richtlijn laatstelijk gewijzigd door Richtlijn 91/692/EEG (PB nr. L 377 van 31. 12. 1991, blz. 48).",
  "source": "EUR LEX"
}