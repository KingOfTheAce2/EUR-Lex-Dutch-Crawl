{
  "url": "http://www.w3.org/1999/xhtml\">",
  "content": "L_2021339NL.01012301.xml 24.9.2021 NL Publicatieblad van de Europese Unie L 339/123 BESLUIT (EU) 2021/1711 VAN DE COMMISSIE van 23 september 2021 tot benoeming van de leden van het panel dat de Commissie bijstaat bij de selectie van kandidaten voor de uitoefening van de taken van leden van internationale investeringsgerechten DE EUROPESE COMMISSIE, Gezien het Verdrag betreffende de werking van de Europese Unie, Overwegende hetgeen volgt: (1) Op 16 december 2020 heeft de Commissie Besluit C(2020) 8905 final vastgesteld tot instelling van een panel dat de Commissie moet bijstaan bij de selectie van kandidaten voor de uitoefening van de taken van leden van internationale investeringsgerechten, alsmede van kandidaten voor arbiterlijsten of andere internationale hoven en tribunalen (het “panel”). (2) Overeenkomstig Besluit C(2020) 8905 final heeft het panel tot doel te zorgen voor een strikt selectieproces en te zorgen voor de hoogste normen inzake onafhankelijkheid, onpartijdigheid en bekwaamheid van de geselecteerde personen. (3) Overeenkomstig artikel 4, lid 1, van Besluit C(2020) 8905 final moet het panel bestaan uit vier leden, waarvan er één door de Commissie, één door de Raad, één door de lidstaten en één door het Europees Parlement wordt benoemd. (4) In januari 2021 heeft de Commissie een open oproep tot kandidaatstelling voor de door de Commissie voor te dragen kandidaat gepubliceerd ( 1 ) .In de tussentijd hebben zowel het Europees Parlement als de Raad, samen met de lidstaten, hun procedures voor de selectie van hun respectieve kandidaten voor het panel uitgevoerd. (5) Op 17 maart 2021 heeft de voorzitter van het Europees Parlement de voorzitter van de Commissie in kennis gesteld van de namen van een vrouwelijke en een mannelijke kandidaat voor de voordracht van het Parlement in het panel, zodat de Commissie in haar benoemingsbesluit rekening kon houden met het algemene genderevenwicht van het panel. (6) Op 17 mei 2021 heeft de Commissie haar selectieprocedure afgerond. (7) Op 22 juli 2021 heeft de Raad de Commissie in kennis gesteld van de namen van de respectieve kandidaten van de Raad en van de lidstaten, HEEFT HET VOLGENDE BESLUIT VASTGESTELD: Artikel 1 De volgende personen worden benoemd tot lid van het bij Besluit C(2020) 8905 final ingestelde panel: 1) de heer Bruno Simma; 2) mevrouw Inge Govaere; 3) de heer Jan Klabbers; 4) de heer Pavel Šturma. Artikel 2 Overeenkomstig artikel 4, lid 6, van Besluit C(2020) 8905 final worden, na vaststelling door loting: 1) mevrouw Inge Govaere en de heer Pavel Šturma benoemd voor een niet-verlengbare periode van zes jaar, te rekenen vanaf de datum van bekendmaking van dit besluit; 2) de heer Bruno Simma en de heer Jan Klabbers benoemd voor een niet-verlengbare periode van negen jaar, te rekenen vanaf de datum van bekendmaking van dit besluit. Artikel 3 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 23 september 2021. Voor de Commissie De voorzitter Ursula VON DER LEYEN ( 1 ) Beschikbaar op https://trade.ec.europa.eu/doclib/docs/2021/january/tradoc_159356.01.2021.pdf",
  "source": "EUR LEX"
}