{
  "url": "http://www.w3.org/1999/xhtml\">",
  "content": "L_2020377NL.01000701.xml 11.11.2020 NL Publicatieblad van de Europese Unie L 377/7 UITVOERINGSVERORDENING (EU) 2020/1668 VAN DE COMMISSIE van 10 november 2020 tot nadere bepaling van de bijzonderheden en functies van het informatie- en communicatiesysteem dat moet worden gebruikt voor de toepassing van Verordening (EU) 2019/515 van het Europees Parlement en de Raad betreffende de wederzijdse erkenning van goederen die in een andere lidstaat rechtmatig in de handel zijn gebracht (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/515 van het Europees Parlement en de Raad van 19 maart 2019 betreffende de wederzijdse erkenning van goederen die in een andere lidstaat rechtmatig in de handel zijn gebracht en tot intrekking van Verordening (EG) nr. 764/2008 ( 1 ) , en met name artikel 11, lid 2, Overwegende hetgeen volgt: (1) Overeenkomstig artikel 11, lid 1, van Verordening (EU) 2019/515 moet het informatie- en communicatiesysteem als bedoeld in artikel 23 van Verordening (EG) nr. 765/2008 van het Europees Parlement en de Raad ( 2 ) , ook bekend als het informatie- en communicatiesysteem voor markttoezicht (ICSMS), worden gebruikt voor bepaalde mededelingen uit hoofde van Verordening (EU) 2019/515. Artikel 34 van Verordening (EU) 2019/1020 van het Europees Parlement en de Raad ( 3 ) vervangt met ingang van 16 juli 2021 artikel 23 van Verordening (EG) nr. 765/2008. (2) Uit Verordening (EU) 2019/515 vloeit voort dat het ICSMS onder meer moet worden gebruikt door de bevoegde autoriteiten en de productcontactpunten. De lidstaten moeten derhalve de identiteit van die bevoegde autoriteiten en productcontactpunten in het ICSMS invoeren. (3) Om ervoor te zorgen dat de Commissie de informatie die zij nodig heeft voor de evaluatie en de rapportage als bedoeld in artikel 14 van Verordening (EU) 2019/515, gemakkelijk kan vinden en dat die informatie verder in het ICSMS kan worden verwerkt, moeten de bevoegde autoriteiten, naast het uploaden van administratieve besluiten of tijdelijke opschortingen, ook worden verplicht om bepaalde informatie over zulke besluiten in gestructureerde vorm te verstrekken. (4) Om ervoor te zorgen dat de in het ICSMS opgeslagen gegevens nauwkeurig en actueel zijn, moeten de bevoegde autoriteiten elke wijziging van overeenkomstig artikel 5, lid 9, van Verordening (EU) 2019/515 meegedeelde administratieve besluiten of van overeenkomstig artikel 6, lid 2, van Verordening (EU) 2019/515 meegedeelde tijdelijke opschortingen in het ICSMS invoeren. (5) Om ervoor te zorgen dat de persoonsgegevens in de in het ICSMS ingevoerde mededelingen en de persoonsgegevens van de natuurlijke personen die zijn aangewezen als ICSMS-gebruiker, worden gewist zodra ze niet langer noodzakelijk zijn voor de doeleinden waarvoor die gegevens in het systeem werden ingevoerd, moeten bepalingen over de bewaartermijnen van die gegevens worden vastgesteld. (6) Overeenkomstig artikel 42, lid 1, van Verordening (EU) 2018/1725 van het Europees Parlement en de Raad ( 4 ) is de Europese Toezichthouder voor gegevensbescherming geraadpleegd, en op 6 juni 2020 heeft hij een advies uitgebracht. (7) De in deze verordening vervatte maatregelen zijn in overeenstemming met het advies van het bij artikel 15, lid 1, van Verordening (EU) 2019/515 opgerichte comité, HEEFT DE VOLGENDE VERORDENING VASTGESTELD: Artikel 1 Inhoud van het informatie- en communicatiesysteem voor markttoezicht (ICSMS) Voor de toepassing van Verordening (EU) 2019/515 heeft het ICSMS betrekking op: a) de kennisgeving van administratieve besluiten aan de Commissie en de andere lidstaten als bedoeld in artikel 5, lid 9, van Verordening (EU) 2019/515; b) de kennisgeving van tijdelijke opschortingen aan de Commissie en de andere lidstaten als bedoeld in artikel 6, lid 2, van Verordening (EU) 2019/515; c) de kennisgeving van de adviezen van de Commissie aan alle lidstaten als bedoeld in artikel 8, lid 6, van Verordening (EU) 2019/515; d) de uitwisseling van informatie tussen de bevoegde autoriteiten en de productcontactpunten van de verschillende lidstaten als bedoeld in artikel 5, lid 7, artikel 10, lid 1, onder a), en artikel 10, lid 3, van Verordening (EU) 2019/515. Artikel 2 Toegang tot het ICSMS De lidstaten identificeren en voeren in het ICSMS de gegevens in van de bevoegde autoriteiten en de productcontactpunten die overeenkomstig Verordening (EU) 2019/515 toegang tot het ICSMS hebben. Artikel 3 Kennisgeving van administratieve besluiten die de toegang tot de markt beperken of ontzeggen Bij de kennisgeving van een administratief besluit overeenkomstig artikel 5, lid 9, van Verordening (EU) 2019/515 uploadt de bevoegde autoriteit een elektronische kopie van het administratieve besluit en voert zij de volgende informatie in het ICSMS in: a) het nationale technische voorschrift op basis waarvan de beoordeling is uitgevoerd; b) de naam van de lidstaat waarin volgens de marktdeelnemer zijn goederen rechtmatig in de handel zijn gebracht; c) de toepasselijke legitieme gronden van openbaar belang voor de toepassing van het nationale technische voorschrift. De bevoegde autoriteit vermeldt in het ICSMS de eventuele nietigverklaring of intrekking van het overeenkomstig artikel 5, lid 9, van Verordening (EU) 2019/515 meegedeelde administratieve besluit. Artikel 4 Kennisgeving van tijdelijke opschortingen Bij de kennisgeving van een tijdelijke opschorting overeenkomstig artikel 6, lid 2, van Verordening (EU) 2019/515 uploadt de bevoegde autoriteit een elektronische kopie van de tijdelijke opschorting en voert zij de volgende informatie in het ICSMS in: a) het nationale technische voorschrift op basis waarvan de beoordeling zal worden uitgevoerd; b) de naam van de lidstaat waarin volgens de marktdeelnemer zijn goederen rechtmatig in de handel zijn gebracht; c) de legitieme gronden van openbaar belang voor de tijdelijke opschorting van markttoegang als bedoeld in artikel 6, lid 1, van Verordening (EU) 2019/515. De bevoegde autoriteit vermeldt in het ICSMS de eventuele nietigverklaring of intrekking van de overeenkomstig artikel 6, lid 2, van Verordening (EU) 2019/515 meegedeelde tijdelijke opschorting. Artikel 5 Bewaartermijnen voor persoonsgegevens in de in het ICSMS ingevoerde mededelingen De persoonsgegevens die zijn opgenomen in de in het ICSMS ingevoerde mededelingen en die in een vorm worden bewaard die de identificatie van de betrokkenen mogelijk maakt, worden automatisch uit het ICSMS geschrapt vijf jaar na: a) de kennisgeving van een tijdelijke opschorting overeenkomstig artikel 6, lid 2, van Verordening (EU) 2019/515, of b) de kennisgeving van een administratief besluit overeenkomstig artikel 5, lid 9, van Verordening (EU) 2019/515 indien dat administratieve besluit niet aan Solvit (Internal Market Problem Solving Network) is voorgelegd, of c) de laatste uitwisseling van informatie op grond van artikel 5, lid 7, artikel 10, lid 1, onder a), en artikel 10, lid 3, van Verordening (EU) 2019/515, of d) de beslechting van de zaak die aan Solvit is voorgelegd. De Commissie zorgt met technische middelen voor de schrapping van persoonsgegevens overeenkomstig de eerste alinea. Artikel 6 Bewaartermijn voor persoonsgegevens van ICSMS-gebruikers Persoonsgegevens van een door een bevoegde autoriteit of productcontactpunt als ICSMS-gebruiker aangewezen natuurlijke persoon worden uiterlijk één maand nadat de Commissie ervan in kennis is gesteld dat de natuurlijke persoon niet langer een ICSMS-gebruiker is, geschrapt. De Commissie zorgt met technische middelen voor de schrapping van persoonsgegevens overeenkomstig de eerste alinea. Artikel 7 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 november 2020. Voor de Commissie De voorzitter Ursula VON DER LEYEN ( 1 ) PB L 91 van 29.3.2019, blz. 1 . ( 2 ) Verordening (EG) nr. 765/2008 van het Europees Parlement en de Raad van 9 juli 2008 tot vaststelling van de eisen inzake accreditatie en markttoezicht betreffende het verhandelen van producten en tot intrekking van Verordening (EEG) nr. 339/93 ( PB L 218 van 13.8.2008, blz. 30 ). ( 3 ) Verordening (EU) 2019/1020 van het Europees Parlement en de Raad van 20 juni 2019 betreffende markttoezicht en conformiteit van producten en tot wijziging van Richtlijn 2004/42/EG en de Verordeningen (EG) nr. 765/2008 en (EU) nr. 305/2011 ( PB L 169 van 25.6.2019, blz. 1 ). ( 4 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ).",
  "source": "EUR LEX"
}