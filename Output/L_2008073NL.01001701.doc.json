{
  "url": "http://www.w3.org/1999/xhtml\">",
  "content": "L_2008073NL.01001701.xml 15.3.2008 NL Publicatieblad van de Europese Unie L 73/17 BESLUIT N r. 235/2008/EG VAN HET EUROPEES PARLEMENT EN DE RAAD van 11 maart 2008 tot instelling van de Europese Adviescommissie voor statistische governance (Voor de EER relevante tekst) HET EUROPEES PARLEMENT EN DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 285, Gezien het voorstel van de Commissie, Handelend volgens de procedure van artikel 251 van het Verdrag ( 1 ) , Overwegende hetgeen volgt: (1) De noodzaak om voor heel Europa geldende normen voor de onafhankelijkheid, integriteit en verantwoordingsplicht van de nationale en communautaire statistische instanties vast te stellen, was een reden voor het bij Besluit 89/382/EEG, Euratom ( 2 ) van de Raad opgerichte Comité statistisch programma om tijdens de vergadering van 24 februari 2005 unaniem zijn goedkeuring te verlenen aan de Praktijkcode Europese statistieken („de Praktijkcode”), zoals deze was voorgesteld in de aanbeveling van de Commissie van 25 mei 2005 inzake de onafhankelijkheid, integriteit en verantwoordingsplicht van nationale en communautaire statistische instanties. (2) De Praktijkcode heeft een tweeledig doel, namelijk enerzijds de vergroting van het vertrouwen in de statistische instanties, waartoe een aantal institutionele en organisatorische maatregelen wordt voorgesteld, en anderzijds verbetering van de kwaliteit van de door hen geproduceerde statistieken. (3) In haar mededeling van 25 mei 2005 aan het Europees Parlement en de Raad over de onafhankelijkheid, de integriteit en de verantwoordingsplicht van de nationale en communautaire statistische instanties heeft de Commissie het nut erkend van een extern adviesorgaan dat een actieve rol kan spelen bij het overzien hoe de praktijkcode wordt uitgevoerd door het Europees statistisch systeem in zijn geheel. In haar aanbeveling van 25 mei 2005 heeft de Commissie verklaard te overwegen de oprichting van een dergelijk extern adviesorgaan voor te stellen. (4) Op 8 november 2005 is de Raad tot de conclusie gekomen dat een adviesorgaan van hoog niveau zou bijdragen tot de onafhankelijkheid, de integriteit en de verantwoordingsplicht van de Commissie (Eurostat) en, in de context van de collegiale toetsing van de toepassing van de Praktijkcode, van het Europees statistisch systeem. De Raad adviseerde het orgaan samen te stellen uit een kleine groep onafhankelijke personen, benoemd op basis van hun deskundigheid. (5) De leden van het orgaan dienen te beschikken over een elkaar aanvullende combinatie van vaardigheden en ervaring, met bijvoorbeeld mensen die worden aangetrokken uit de academische wereld en mensen die nationaal en/of internationaal beroepservaring op statistisch gebied hebben opgedaan. (6) Het orgaan dient voor de Commissie (Eurostat) een evaluatie over de toepassing van de Praktijkcode op te stellen naar het voorbeeld van de collegiale toetsing van de nationale bureaus voor de statistiek. (7) Waar dat nuttig is, dient een dialoog over de praktijkcode te worden aangemoedigd met het Comité statistisch programma en het Europees Raadgevend Comité voor statistische informatie, opgericht bij Besluit van het Europees Parlement en de Raad nr. 234/2008/EG ( 3 ) alsook met de belanghebbende organen van de lidstaten. (8) Daarom moet, onverminderd artikel 5 van het Protocol betreffende de statuten van het Europees Stelsel van centrale banken en van de Europese Centrale Bank, een adviescommissie worden ingesteld en moeten haar taken en structuur worden bepaald, BESLUITEN: Artikel 1 Adviescommissie Hierbij wordt de Europese Adviescommissie voor statistische governance (hierna „de adviescommissie” te noemen) ingesteld. Het doel van de adviescommissie is objectief toezicht op het Europees statistisch systeem te houden wat betreft de uitvoering van de Praktijkcode Europese statistieken (hierna „Praktijkcode” te noemen). Artikel 2 Taken 1.   De adviescommissie krijgt de volgende taken: a) een jaarverslag voor het Europees Parlement en de Raad opstellen over de toepassing van de praktijkcode met betrekking tot de Commissie (Eurostat), en dit verslag aan de Commissie toezenden voordat het aan het Europees Parlement en de Raad wordt voorgelegd; b) in dit jaarverslag een evaluatie opnemen van de toepassing van de praktijkcode in het Europees statistisch systeem als geheel; c) de Commissie adviseren over passende maatregelen om de toepassing van de praktijkcode met betrekking tot de Commissie (Eurostat) en het Europees statistisch systeem als geheel, te vergemakkelijken; d) de Commissie (Eurostat) adviseren over de wijze waarop de praktijkcode onder de aandacht van gebruikers en gegevensverstrekkers kan worden gebracht; e) de Commissie (Eurostat) en het Comité statistisch programma adviseren over het bijwerken van de praktijkcode. 2.   In overeenstemming met de in lid 1 vastgelegde taken, kan de adviescommissie de Commissie adviseren over kwesties rond het vertrouwen van de gebruikers in Europese statistieken en beantwoordt zij vragen van de Commissie ter zake. Artikel 3 Samenstelling van de adviescommissie 1.   De adviescommissie bestaat uit zeven leden, met inbegrip van de voorzitter. De leden van de adviescommissie handelen onafhankelijk. De Commissie (Eurostat) wordt als waarnemer vertegenwoordigd. 2.   De leden van de adviescommissie worden gekozen uit deskundigen met een bijzondere bekwaamheid op statistiekgebied, verrichten hun taak op persoonlijke titel en worden zo geselecteerd dat zij beschikken over een elkaar aanvullend scala aan vaardigheden en ervaring. 3.   Na raadpleging van de Commissie wijst de Raad de voorzitter van de adviescommissie aan en keurt het Europees Parlement diens benoeming goed. De voorzitter mag op dat moment geen lid zijn van een nationaal bureau voor de statistiek of van de Commissie en mag een dergelijke functie de afgelopen twee jaar niet hebben bekleed. Na raadpleging van de Commissie benoemen het Europees Parlement en de Raad elk drie leden van de adviescommissie. 4.   De ambtstermijn voor de voorzitter en de leden van de adviescommissie bedraagt drie jaar, en kan eenmaal worden verlengd. 5.   Indien een lid voor het einde van zijn of haar ambtstermijn terugtreedt, wordt hij of zij vervangen door een nieuw lid dat overeenkomstig dit artikel wordt benoemd en een volledige ambtstermijn vervult. Artikel 4 Procedure 1.   De adviescommissie stelt haar reglement van orde vast, dat openbaar zal worden gemaakt. 2.   Het in artikel 2, lid 1, onder a), genoemde jaarverslag van de adviescommissie wordt openbaar gemaakt nadat het aan het Europees Parlement en de Raad is voorgelegd. Bovendien kan de adviescommissie besluiten om iedere conclusie, deelconclusie of werkdocument bekend te maken, op voorwaarde dat het Europees Parlement, de Raad en de Commissie (Eurostat) of enig ander betrokken orgaan daarvan van tevoren in kennis is gesteld en voldoende gelegenheid heeft gekregen daarop te reageren. 3.   Behoudens het bepaalde in artikel 287 van het Verdrag zijn de leden van de adviescommissie gehouden om de inlichtingen waartoe zij door de procedures van de adviescommissie toegang hebben, niet openbaar te maken indien de Commissie hun meedeelt dat dergelijke informatie, op legitieme gronden als vertrouwelijk is aangemerkt, dan wel het antwoord op een verzoek om advies of een gestelde vraag zou leiden tot de openbaarmaking van dergelijke vertrouwelijke informatie. 4.   De adviescommissie wordt bijgestaan door een secretariaat, dat door de Commissie ter beschikking wordt gesteld, maar onafhankelijk van de Commissie moet opereren. De secretaris van de adviescommissie wordt benoemd door de Commissie na raadpleging van de adviescommissie. De secretaris handelt op instructie van de adviescommissie. 5.   De uitgaven van de adviescommissie vallen onder de begrotingsramingen van de Commissie. Artikel 5 Drie jaar na de instelling van de adviescommissie worden de rol en de effectiviteit ervan aan een evaluatie onderworpen. Artikel 6 Dit besluit treedt in werking op de dag volgende op die van zijn bekendmaking in het Publicatieblad van de Europese Unie . Gedaan te Straatsburg, 11 maart 2008. Voor het Europees Parlement De voorzitter H.-G. PÖTTERING Voor de Raad De voorzitter J. LENARČIČ ( 1 ) Advies van het Europees Parlement van 24 oktober 2007 (nog niet in het Publicatieblad bekendgemaakt) en besluit van de Raad van 14 februari 2008. ( 2 ) PB L 181 van 28.6.1989, blz. 47 . ( 3 ) Zie bladzijde 13 van dit Publicatieblad.",
  "source": "EUR LEX"
}