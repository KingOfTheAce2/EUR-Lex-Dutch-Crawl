{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996Y0706(02):NL:HTML\">",
  "content": "EUR-Lex - 31996Y0706(02) - NL Avis juridique important | 31996Y0706(02) Conclusies van de Raad van 6 mei 1996 inzake de synergie tussen academische erkenning en beroepserkenning van diploma' s in de Gemeenschap Publicatieblad Nr. C 195 van 06/07/1996 blz. 0006 - 0007 CONCLUSIES VAN DE  RAAD van 6 mei 1996 inzake de synergie tussen academische erkenning en beroepserkenning van  diploma's in de Gemeenschap (96/C  195/02) In haar mededeling van 13 december 1994  betreffende de erkenning van diploma's voor academische en beroepsdoeleinden geeft de Commissie een  uitvoerige uiteenzetting over de reikwijdte van de communautaire bevoegdheid op het gebied van de  erkenning van diploma's en andere opleidingstitels. Vooral vanwege de verschillende  rechtsgrondslagen en de specifieke doelstellingen moet \"erkenning\" vanuit twee complementaire  invalshoeken behandeld worden: - ten eerste, de erkenning van diploma's voor beroepsdoeleinden, die op communautair niveau  gestalte heeft gekregen door de aanneming van richtlijnen van de Raad tot invoering van stelsels  voor de erkenning van de diploma's welke noodzakelijk zijn voor de uitoefening van de beroepen die  binnen de Unie gereglementeerd zijn; - ten tweede, de erkenning van de opleidingstitels (met inbegrip van studietijdvakken) voor  academische doeleinden, met name voor de voortzetting van de studie in een andere Lid-Staat; deze  valt onder de bevoegdheid van de Lid-Staten, meer in het bijzonder van de instellingen voor hoger  onderwijs, dank zij de autonomie waarover zij beschikken. In het tweede geval is het communautaire optreden er volgens artikel 126, lid 2, tweede streepje,  van het Verdrag tot oprichting van de Europese Gemeenschap op gericht de mobiliteit van studenten  op communautair niveau te bevorderen door de academische erkenning van diploma's en  studietijdvakken aan te moedigen. De tenuitvoerlegging van het Erasmus-programma, dat thans is opgenomen in het nieuwe  Socrates-programma, heeft een grote rol gespeeld bij de bevordering van de academische erkenning,  met name van studietijdvakken die in het kader van interuniversitaire samenwerkingsprogramma's in  andere Lid-Staten hebben plaatsgevonden. Verder is het de bedoeling dat het ECTS (European Credit  Transfer System) en de andere puntensystemen op basis van vrijwilligheid een werktuig zullen zijn  voor transparantie in het hoger onderwijs ten behoeve van een betere academische erkenning in het  kader van de activiteiten inzake mobiliteit die door het Socrates-programma worden gestimuleerd. Ondanks de verschillende mechanismen die het communautaire optreden op de twee gebieden van  erkenning kenmerken, doet de verwezenlijking van het grondbeginsel van de Europese Unie, namelijk  vrij verkeer en vrije vestiging binnen de Unie, bij de communautaire onderdanen de behoefte groeien  om te kunnen beschikken over de noodzakelijke informatie inzake de erkenning van hun  opleidingstitels in alle Lid-Staten, zowel voor academische als voor beroepsdoeleinden. De bevordering van de studentenmobiliteit dank zij talrijke standpuntbepalingen van Europees  Parlement en Raad, alsook de aanneming van communautaire programma's zoals Socrates en Leonardo da  Vinci, moeten de instellingen voor hoger onderwijs en voor beroepsopleiding ertoe aanzetten de  studievakken en diploma's die in andere Lid-Staten zijn verricht, respectievelijk zijn behaald, te  aanvaarden en daar rekening mee te houden; daarbij moeten zij vertrouwen hebben in de kwaliteit van  de beroepsopleiding en van de universitaire maatstaven van deze Lid-Staten en zonder enige  terughoudendheid de communautaire richtlijnen betreffende de beroepserkenning van diploma's  tenuitvoerleggen. Hiertoe moet er, zonder de autonomie van de universiteiten aan te tasten,  synergie tot stand komen, zodat de Europese burger die tijdens zijn studie of in zijn beroepsleven  mobiel wil zijn, werkelijk kan profiteren van de samenhang tussen beide gebieden van erkenning. Deze moeilijkheden zijn veel aanzienlijker in zogenaamde niet-gereglementeerde beroepen die niet  onder communautaire richtlijnen vallen. Voorts is het in sommige Lid-Staten zo dat studieprogramma's waarmee de universiteiten trachten  tegemoet te komen aan de eisen van het sociaal-economische bestel, niet altijd leiden tot de  verwachte resultaten op de arbeidsmarkt, doordat er eigen regelgevingen en attitudes heersen die  ertoe strekken, de traditionele diploma's en beroepen te beschermen. DE RAAD IS INGENOMEN MET de resultaten van het debat dat de Commissie in samenwerking met de  Lid-Staten heeft georganiseerd, alsmede met het advies van het Europees Parlement, van het  Economisch en Sociaal Comité en van de andere Europese en nationale organisaties die zich over de  erkenningskwestie hebben uitgesproken. Hij meent dat het hier om een continu proces gaat, dat net  begonnen is, en waarvoor een permanente dialoog met alle betrokken partijen op gang moet worden  gebracht. Hiertoe verzoekt hij de Commissie het verslag over de resultaten van het debat in ruime  kring te verspreiden en de reflectie over dit onderwerp verder te bevorderen; WIJST EROP dat de dialoog tussen de bevoegde autoriteiten op de twee gebieden van erkenning moet  worden ingebed in de lopende activiteiten van de bestaande nationale structuren; VERZOEKT de Lid-Staten en de Commissie, een betere cooerdinatie te bevorderen van de nationale  structuren die verantwoordelijk zijn voor de verspreiding van informatie over de twee gebieden van  erkenning, zoals Naric, Europese adviescentra etc., en de databanken, zoals Ortelius, uit te  breiden, om ertoe bij te dragen dat het hoger onderwijs structureel doorzichtiger wordt; VERZOEKT de instellingen voor hoger onderwijs, de beroepsorganisaties en andere bevoegde  autoriteiten, de dialoog voort te zetten om ervoor te zorgen dat in de studieprogramma's voldoende  plaats wordt ingeruimd voor de behoeften van het beroepsleven op Europees niveau; VERZOEKT de Commissie: - ertoe bij te dragen dat vertegenwoordigers van het economisch en beroepsleven, van de sociale  partners en van de studenten deelnemen aan elk passend, in het Socrates-programma bedoeld  \"thematisch netwerk\"; - in het kader van de tijdens het lopende debat geopperde denkbeelden meer in het bijzonder, in  samenwerking met de Lid-Staten, na te gaan: - of de invoering, op basis van vrijwilligheid, van een Europees supplement, in de vorm van een  administratief bijvoegsel bij het diploma, haalbaar is. Dit bijvoegsel zou bestaan uit een  beschrijving van de door de houder van het diploma gevolgde studie, waarmee beoogd wordt in andere  Lid-Staten dan de Staat van opleiding de transparantie van deze studie te vergroten en de erkenning  ervan te vergemakkelijken; in het supplement zou rekening worden gehouden met de ervaringen op dit  terrein van andere organisaties, zoals de Raad van Europa en de Unesco; - of het wenselijk is, communautaire of nationale procedures vast te stellen en beter bekend te  maken, waarmee op individueel verzoek - dat rechtstreeks of via het Naric-netwerk of het netwerk  van cooerdinatoren voor de verschillende richtlijnen wordt ingediend - gemakkelijker gezocht kan  worden naar een minnelijke regeling voor geschillen over de erkenning van titels; - aan het Europees Parlement en aan de Raad vóór eind 1998 een verslag voor te leggen over de ter  zake geboekte vooruitgang, alsook over de stand van zaken met betrekking tot de verschillende op  communautair en nationaal niveau genomen initiatieven.",
  "source": "EUR LEX"
}