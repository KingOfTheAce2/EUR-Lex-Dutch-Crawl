{
  "url": "http://www.w3.org/1999/xhtml\">",
  "content": "L_2022055NL.01001201.xml 28.2.2022 NL Publicatieblad van de Europese Unie L 55/12 BESLUIT (EU) 2022/314 VAN DE RAAD van 15 februari 2022 betreffende de toetreding van de Europese Unie tot het Verdrag inzake de instandhouding en het beheer van de visbestanden van de volle zee in het noordelijke deel van de Stille Oceaan DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, in samenhang met artikel 218, lid 6, tweede alinea, punt a), Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) Op 22 juni 2018 heeft de Raad de Commissie gemachtigd om onderhandelingen te openen met de Commissie voor de visserij in het noordelijke deel van de Stille Oceaan over de toetreding van de Unie tot het Verdrag inzake de instandhouding en het beheer van de visbestanden van de volle zee in het noordelijke deel van de Stille Oceaan (het “verdrag”). (2) De Unie is bevoegd om instandhoudingsmaatregelen voor de mariene biologische rijkdommen vast te stellen uit hoofde van het gemeenschappelijk visserijbeleid, alsook om overeenkomsten met derde landen en internationale organisaties te sluiten. (3) Op grond van Besluit 98/392/EG van de Raad ( 2 ) is de Unie verdragsluitende partij bij het Verdrag van de Verenigde Naties inzake het recht van de zee van 10 december 1982 (het “Zeerechtverdrag”), dat bepaalt dat alle partijen bij het Zeerechtverdrag moeten samenwerken voor de instandhouding en het beheer van de biologische rijkdommen van de zee. (4) Op grond van Besluit 98/414/EG van de Raad ( 3 ) is de Unie overeenkomstsluitende partij bij de Overeenkomst over de toepassing van de bepalingen van het Verdrag van de Verenigde Naties inzake het recht van de zee van 10 december 1982 die betrekking hebben op de instandhouding en het beheer van de grensoverschrijdende en de over grote afstanden trekkende visbestanden. (5) Tijdens haar zesde jaarvergadering van 23 tot en met 25 februari 2021 heeft de Commissie voor de visserij in het noordelijke deel van de Stille Oceaan de Unie uitgenodigd toe te treden tot het verdrag. (6) Toetreding tot het verdrag moet de samenhang van de aanpak van de Unie inzake instandhouding in alle wereldzeeën bevorderen en moet haar engagement voor de instandhouding op de lange termijn en het duurzame gebruik van visbestanden wereldwijd versterken. Overeenkomstig de gezamenlijke mededeling van de hoge vertegenwoordiger van de Unie voor buitenlandse zaken en veiligheidsbeleid en de Commissie van 10 november 2016 inzake “Internationale oceaangovernance: een agenda voor de toekomst van onze oceanen” en de conclusies van de Raad van 3 april 2017 inzake die gezamenlijke mededeling wordt het optreden van de Unie in die organisaties in belangrijke mate gekenmerkt door het bevorderen van maatregelen die de doeltreffendheid van regionale organisaties voor visserijbeheer ondersteunen en versterken en die, waar relevant, hun governance verbeteren. (7) De Europese Toezichthouder voor gegevensbescherming is geraadpleegd overeenkomstig artikel 42, lid 1, van Verordening (EU) 2018/1725 van het Europees Parlement en de Raad ( 4 ) en heeft op 27 augustus 2021 formele opmerkingen ingediend. Persoonsgegevens die door de lidstaten of door de Commissie in het kader van het verdrag verwerkt worden, moeten in overeenstemming met de toepasselijke bepalingen van Verordening (EU) 2016/679 van het Europees Parlement en de Raad ( 5 ) en Verordening (EU) 2018/1725 behandeld worden. (8) De Unie moet daarom toetreden tot het verdrag, HEEFT HET VOLGENDE BESLUIT VASTGESTELD: Artikel 1 De toetreding van de Europese Unie tot het Verdrag inzake de instandhouding en het beheer van de visbestanden van de volle zee in het noordelijke deel van de Stille Oceaan wordt namens de Unie goedgekeurd. De tekst van het verdrag is aan dit besluit gehecht. Artikel 2 De voorzitter van de Raad wijst de persoon (personen) aan die bevoegd is (zijn) om namens de Unie de akte van toetreding van artikel 24, lid 4, van het verdrag neer te leggen. Artikel 3 Dit besluit treedt in werking op de datum waarop het wordt vastgesteld ( 6 ) . Gedaan te Brussel, 15 februari 2022. Voor de Raad De voorzitter J.-Y. LE DRIAN ( 1 ) Goedkeuring van 15 februari 2022 (nog niet bekendgemaakt in het Publicatieblad). ( 2 ) Besluit 98/392/EG van de Raad van 23 maart 1998 betreffende de sluiting door de Europese Gemeenschap van het Verdrag van de Verenigde Naties inzake het recht van de zee van 10 december 1982 en de overeenkomst inzake de toepassing van deel XI van dat verdrag van 28 juli 1994 ( PB L 179 van 23.6.1998, blz. 1 ). ( 3 ) Besluit 98/414/EG van de Raad van 8 juni 1998 inzake de bekrachtiging door de Europese Gemeenschap van de overeenkomst over de toepassing van de bepalingen van het Verdrag van de Verenigde Naties inzake het recht van de zee van 10 december 1982 die betrekking hebben op de instandhouding en het beheer van de grensoverschrijdende en de over grote afstanden trekkende visbestanden ( PB L 189 van 3.7.1998, blz. 14 ). ( 4 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). ( 5 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 ). ( 6 ) De datum van inwerkingtreding van het verdrag voor de Unie wordt door het secretariaat-generaal van de Raad bekendgemaakt in het Publicatieblad van de Europese Unie .",
  "source": "EUR LEX"
}