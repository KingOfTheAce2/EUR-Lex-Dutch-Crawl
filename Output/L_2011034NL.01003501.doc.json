{
  "url": "http://www.w3.org/1999/xhtml\">",
  "content": "L_2011034NL.01003501.xml 9.2.2011 NL Publicatieblad van de Europese Unie L 34/35 VERORDENING (EU) Nr. 112/2011 VAN DE COMMISSIE van 7 februari 2011 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de statistiek- en tariefnomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, moeten bepalingen worden vastgesteld voor de indeling van de in de bijlage bij onderhavige verordening vermelde goederen. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die geheel of gedeeltelijk of met toevoeging van onderverdelingen op de gecombineerde nomenclatuur is gebaseerd en die bij specifieke EU-wetgeving is vastgesteld met het oog op de toepassing van tariefmaatregelen en andere maatregelen in het kader van het goederenverkeer. (3) Volgens deze algemene regels moeten de in kolom 1 van de tabel in de bijlage beschreven goederen worden ingedeeld onder de in kolom 2 van die tabel vermelde GN-code, om de in kolom 3 vermelde redenen. (4) Er moet worden bepaald dat de houder van een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, deze inlichting nog drie maanden mag blijven gebruiken op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De bepalingen van deze verordening zijn in overeenstemming met het advies van het Comité Douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op een door de douane van een lidstaat verstrekte bindende tariefinlichting die niet in overeenstemming is met de bepalingen van deze verordening, kan nog gedurende drie maanden een beroep worden gedaan overeenkomstig artikel 12, lid 6, van Verordening (EEG) nr. 2913/92. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 februari 2011. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een module met afmetingen van ongeveer 8,5 × 30 × 23 cm, ontworpen voor de bewaking van de ademhalings- en narcosegassen van een patiënt die een medische behandeling ondergaat (zogenoemde „gasanalysemodule”). Het werkt alleen samen met en onder besturing van een patiëntbewakingssysteem. De module analyseert het ademhalingsgas van een patiënt door spectroscopie op het gehalte aan bijvoorbeeld kooldioxide, lachgas, halothaan of isofluraan. Het patiëntbewakingssysteem verwerkt de gegevens die van de module worden ontvangen en verifieert deze aan de hand van vooraf ingestelde parameters. De resultaten worden op de monitor weergegeven. Wanneer niet aan die parameters wordt voldaan, gaat een alarm af. 9018 19 10 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 2 b) op hoofdstuk 90, en de tekst van de GN-codes 9018, 9018 19 en 9018 19 10. De module wordt niet aangemerkt als een volledig instrument of apparaat voor natuurkundige of scheikundige analyse van post 9027, omdat de bewakingsfuncties en de weergave van de verkregen resultaten door het patiëntbewakingssysteem worden verricht. Als gevolg daarvan is indeling onder post 9027 uitgesloten. De module is niet herkenbaar als een apparaat werkend met ultraviolette of infrarode stralen van GN-code 9018 20 00. Indeling onder GN-code 9018 20 00 is daarom uitgesloten. Omdat de module niet gebruikt wordt voor het toedienen van narcose, kan het niet worden aangemerkt als een narcoseapparaat of -instrument van GN-code 9018 90 60. Indeling onder GN-code 9018 90 60 is daarom uitgesloten. Omdat de module uitsluitend is geschikt voor gebruik met een elektrodiagnoseapparaat voor de gelijktijdige bewaking van twee of meer parameters, moet zij daarom met toepassing van aantekening 2 b) op hoofdstuk 90 onder GN-code 9018 19 10 worden ingedeeld.",
  "source": "EUR LEX"
}