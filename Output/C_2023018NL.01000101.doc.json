{
  "url": "http://www.w3.org/1999/xhtml\"><!--",
  "content": "C_2023018NL.01000101.xml 19.1.2023 NL Publicatieblad van de Europese Unie C 18/1 OVEREENKOMST van 30 december 2022 tussen Hrvatska narodna banka en de Europese Centrale Bank houdende de vordering toegekend aan Hrvatska narodna banka door de Europese Centrale Bank uit hoofde van artikel 30.3 van de statuten van het Europees Stelsel van centrale banken en van de Europese Centrale Bank (2023/C 18/01) DEZE OVEREENKOMST IS GESLOTEN OP 30 DECEMBER 2022 TUSSEN: (1) Hrvatska narodna banka, en (2) de Europese Centrale Bank (ECB) (hierna de “Partijen”) Overwegende hetgeen volgt: (1) Krachtens artikel 3, lid 1, van Besluit (EU) 2023/135 van de Europese Centrale Bank (ECB/2022/51) ( 1 ) bedraagt het totale in euro uitgedrukte bedrag aan externe reserves dat Hrvatska narodna banka met ingang van 1 januari 2023 aan de ECB moet overdragen overeenkomstig artikel 48.1 van de statuten van het Europees Stelsel van centrale banken en van de Europese Centrale Bank (hierna de “ESCB-statuten” genoemd) 639 849 638,12 EUR. (2) Krachtens artikel 30.3 van de ESCB-statuten en artikel 4, lid 1, van Besluit (EU) 2023/135 ECB/2022/51), moet de ECB Hrvatska narodna banka met ingang van 1 januari 2023 een in euro luidende vordering toekennen ter grootte van het totaalbedrag in euro van de bijdrage van Hrvatska narodna banka aan externe reserves, met inachtneming van de in artikel 3 van dat besluit neergelegde specificaties. De ECB en Hrvatska narodna banka komen overeen de vordering van Hrvatska narodna banka vast te stellen op 327 152 181,93 EUR, om te verzekeren dat de verhouding tussen het bedrag in euro van de vordering van Hrvatska narodna banka en het totaalbedrag in euro van de vorderingen die zijn toegekend aan de andere nationale centrale banken van lidstaten die de euro als munt hebben (hierna de “andere NCB’s” genoemd) gelijk zal zijn aan de verhouding tussen de weging van Hrvatska narodna banka in de kapitaalverdeelsleutel van de ECB en de totale weging van de andere NCB’s in deze verdeelsleutel. (3) Het verschil tussen de in overwegingen 1 en 2 vermelde bedragen vloeit voort uit: a) de toepassing van de in artikel 48.1 van de ESCB-statuten genoemde “lopende wisselkoersen” op de waarde van de reeds krachtens artikel 30.1 van de ESCB-statuten door Hrvatska narodna bank overgedragen externe reserves, en b) het effect dat de aanpassing van de kapitaalverdeelsleutel van de ECB op 1 januari 2004 ( 2 ) , 1 januari 2009 ( 3 ) , 1 januari 2014 ( 4 ) , 1 januari 2019 ( 5 ) en 1 februari 2020 ( 6 ) krachtens artikel 29.3 van de ESCB-statuten en de uitbreidingen van de kapitaalverdeelsleutel van de ECB op 1 mei 2004 ( 7 ) , 1 januari 2007 ( 8 ) en 1 juli 2013 ( 9 ) krachtens artikel 48.3 van de ESCB-statuten hebben op de krachtens artikel 30.3 van de ESCB-statuten aan andere NCB’s toegekende vorderingen. (4) Gezien het bovengenoemde verschil komen de ECB en Hrvatska narodna banka overeen dat, indien de vordering van Hrvatska narodna banka groter is dan het bedrag van 327 152 181,93 EUR, de vordering van Hrvatska narodna banka kan worden verminderd door deze te verrekenen met het bedrag dat Hrvatska narodna banka moet bijdragen aan de reserves en voorzieningen van de ECB krachtens artikel 48.2 van de ESCB-statuten en artikel 5, lid 1, van Besluit (EU) 2023/135 van de Europese Centrale Bank (ECB/2022/51). (5) De ECB en Hrvatska narodna banka dienen overeenstemming te bereiken over andere aspecten van de procedure ter creditering van de vordering van Hrvatska narodna banka, rekening houdend met het feit dat, afhankelijk van de schommelingen in wisselkoersen, het nodig kan zijn de vordering te verhogen, in plaats van dit te verlagen tot het in overweging 2 vermelde bedrag. (6) De Raad van bestuur heeft zijn goedkeuring gehecht aan het afsluiten van deze overeenkomst door de ECB, hetgeen een besluit betreft dat krachtens artikel 30 van de ESCB-statuten dient te worden genomen in overeenstemming met artikel 10.3 van de ESCB-statuten en de daarin vermelde procedure. ZIJN HET VOLGENDE OVEREENGEKOMEN: Artikel 1 Procedure voor de creditering van de vordering van Hrvatska narodna banka 1.   Indien het bedrag van de vordering die de ECB krachtens artikel 30.3 van de ESCB-statuten en artikel 4, lid 1, van Besluit (EU) 2023/135 (ECB/2022/51) aan Hrvatska narodna banka moet toekennen (hierna “de vordering” genoemd) op enige van de afwikkelingsdatums waarop de ECB externe reserves van Hrvatska narodna banka ontvangt krachtens artikel 3 van Besluit (EU) 2023/135 (ECB/2022/51), groter is dan 327 152 181,93 EUR, wordt het bedrag van de vordering met ingang van die datum verlaagd tot 327 152 181,93 EUR. Die verlaging komt tot stand door de vordering te verrekenen met het bedrag dat Hrvatska narodna banka met ingang van 1 januari 2023 dient bij te dragen aan de reserves en voorzieningen van de ECB krachtens artikel 48.2 van de ESCB-statuten en artikel 5, lid 1, van Besluit (EU) 2023/135 (ECB/2022/51). Het verrekende bedrag wordt beschouwd als een voorschot op de bijdrage tot de reserves en voorzieningen van de ECB krachtens artikel 48.2 van de ESCB-statuten en artikel 5, lid 1, van Besluit (EU) 2023/135 (ECB/2022/51), welke bijdrage wordt geacht te zijn gestort op de datum waarop de verrekening plaatsvindt. 2.   Indien het krachtens artikel 48.2 van de ESCB-statuten en artikel 5, lid 1, van Besluit (EU) 2023/135 (ECB/2022/51) door Hrvatska narodna banka aan de reserves en voorzieningen van de ECB bij te dragen bedrag lager is dan het verschil tussen het bedrag van de vordering van Hrvatska narodna banka en 327 152 181,93 EUR, wordt het bedrag van de vordering verlaagd tot 327 152 181,93 EUR door: a) verrekening overeenkomstig lid 1 van dit artikel; en b) betaling door de ECB aan Hrvatska narodna banka van een bedrag in euro ten belope van het tekort dat na die verrekening overblijft. De door de ECB overeenkomstig dit lid te betalen bedragen zijn verschuldigd met ingang van 1 januari 2023. De ECB geeft te zijner tijd instructies voor het overboeken van een dergelijk bedrag en van de netto lopende rente daarop via het geautomatiseerde trans-Europees realtime-brutovereveningssysteem (TARGET2). Lopende rente wordt dagelijks berekend door middel van de werkelijk aantal dagen/360-dagtellingsconventie tegen een percentage dat gelijk is aan de marginale rentevoet die het Eurosysteem voor diens meest recente basisherfinancieringstransactie hanteerde. 3.   Indien het bedrag van de vordering van Hrvatska narodna banka lager is dan 327 152 181,93 EUR op de einddatum waarop de ECB externe reserves van Hrvatska narodna banka ontvangt krachtens artikel 3 van Besluit (EU) 2023/135 (ECB/2022/51), wordt het bedrag van de vordering op die datum verhoogd tot 327 152 181,93 EUR en betaalt Hrvatska narodna banka de ECB een bedrag in euro ten belope van het verschil. De door Hrvatska narodna banka overeenkomstig dit lid te betalen bedragen zijn verschuldigd met ingang van 1 januari 2023 en worden betaald op de einddatum waarop de ECB externe reserves van Hrvatska narodna banka ontvangt krachtens artikel 3 van Besluit (EU) 2023/135 (ECB/2022/51). Artikel 2 Slotbepalingen 1.   Deze overeenkomst treedt in werking op 1 januari 2023. 2.   Gedaan op 30 december 2022 in twee originele exemplaren, elk in de Engelse taal, en ondertekend door de daartoe gemachtigde vertegenwoordigers van de Partijen. Elke partij bij deze overeenkomst ontvangt een afschrift. Voor Hrvatska narodna banka Boris VUJČIĆ Gouverneur Voor de Europese Centrale Bank Christine LAGARDE President ( 1 ) Besluit (EU) 2023/135 van de Europese Centrale Bank van 30 december 2022 betreffende de storting van kapitaal, de overdracht van externe reserves en de bijdrage aan de reserves en voorzieningen van de Europese Centrale Bank door Hrvatska narodna banka (ECB/2022/51) ( PB L 17 van 19.1.2023, blz. 94 ). ( 2 ) Besluit ECB/2003/17 van de Europese Centrale Bank van 18 december 2003 inzake het procentuele aandeel van de nationale centrale banken in de verdeelsleutel voor de inschrijving op het kapitaal van de Europese Centrale Bank ( PB L 9 van 15.1.2004, blz. 27 ). ( 3 ) Besluit ECB/2008/23 van de Europese Centrale Bank van 12 december 2008 inzake het procentuele aandeel van de nationale centrale banken in de verdeelsleutel voor de inschrijving op het kapitaal van de Europese Centrale Bank ( PB L 21 van 24.1.2009, blz. 66 ). ( 4 ) Besluit ECB/2013/28 van de Europese Centrale Bank van 29 augustus 2013 inzake het procentuele aandeel van de nationale centrale banken in de verdeelsleutel voor de inschrijving op het kapitaal van de Europese Centrale Bank ( PB L 16 van 21.1.2014, blz. 53 ). ( 5 ) Besluit (EU) 2019/43 van de Europese Centrale Bank van 29 november 2018 inzake het procentuele aandeel van de nationale centrale banken in de verdeelsleutel voor de inschrijving op het kapitaal van de Europese Centrale Bank en tot in trekking van Besluit ECB/2013/28 (ECB/2018/27) ( PB L 9 van 11.1.2019, blz. 178 ). ( 6 ) Besluit (EU) 2020/137 van de Europese Centrale Bank van 22 januari 2020 inzake het procentuele aandeel van de nationale centrale banken in de verdeelsleutel voor de inschrijving op het kapitaal van de Europese Centrale Bank en tot intrekking van Besluit (EU) 2019/43 (ECB/2020/3) ( PB L 27I van 1.2.2020, blz. 4 ). ( 7 ) Besluit ECB/2004/5 van de Europese Centrale Bank van 22 april 2004 inzake het procentuele aandeel van de nationale centrale banken in de verdeelsleutel voor de inschrijving op het kapitaal van de Europese Centrale Bank ( PB L 205 van 9.6.2004, blz. 5 ). ( 8 ) Besluit ECB/2006/21 van de Europese Centrale Bank van 15 december 2006 inzake het procentuele aandeel van de nationale centrale banken in de verdeelsleutel voor de inschrijving op het kapitaal van de Europese Centrale Bank ( PB L 24 van 31.1.2007, blz. 1 ). ( 9 ) Besluit ECB/2013/17 van de Europese Centrale Bank van 21 juni 2013 inzake het procentuele aandeel van de nationale centrale banken in de verdeelsleutel voor de inschrijving op het kapitaal van de Europese Centrale Bank ( PB L 187 van 6.7.2013, blz. 15 ).",
  "source": "EUR LEX"
}