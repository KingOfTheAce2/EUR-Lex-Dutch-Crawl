{
  "url": "http://www.w3.org/1999/xhtml\">",
  "content": "L_2009294NL.01001401.xml 11.11.2009 NL Publicatieblad van de Europese Unie L 294/14 BESCHIKKING VAN DE COMMISSIE van 13 oktober 2009 tot verlening van een vergunning voor het in de handel brengen van chiazaad ( Salvia hispanica ) als nieuw voedselingrediënt krachtens Verordening (EG) nr. 258/97 van het Europees Parlement en de Raad (Kennisgeving geschied onder nummer C(2009) 7645) (Slechts de tekst in de Franse taal is authentiek) (2009/827/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 258/97 van het Europees Parlement en de Raad van 27 januari 1997 betreffende nieuwe voedingsmiddelen en nieuwe voedselingrediënten ( 1 ) , en met name op artikel 7, Overwegende hetgeen volgt: (1) Op 30 juni 2003 heeft de onderneming Robert Craig & Sons bij de bevoegde autoriteiten van het Verenigd Koninkrijk een verzoek ingediend om chiazaad ( Salvia hispanica ) en gemalen chiazaad als nieuw voedselingrediënt in de handel te brengen; op 7 mei 2004 heeft de bevoegde Britse instantie voor de beoordeling van voedingsmiddelen haar verslag van de eerste beoordeling uitgebracht. In dat verslag kwam zij tot de conclusie dat chia ( Salvia hispanica ) veilig is voor het voorgestelde gebruik in levensmiddelen. (2) De Commissie heeft het verslag van de eerste beoordeling op 14 juni 2004 aan alle lidstaten toegezonden. (3) Binnen de in artikel 6, lid 4, van Verordening (EG) nr. 258/97 vastgestelde termijn van 60 dagen zijn overeenkomstig die bepaling met redenen omklede bezwaren tegen het in de handel brengen van dit product ingediend; de Europese Autoriteit voor voedselveiligheid (EFSA) is daarom op 4 april 2005 geraadpleegd en heeft haar advies op 5 oktober 2005 uitgebracht. Aangezien de aanvrager niet voldoende gegevens kon verstrekken, kwam de EFSA in haar advies evenwel niet tot een conclusie over de veiligheid, maar was zij bereid de aanvraag opnieuw te onderzoeken indien de aanvrager aanvullende informatie zou verstrekken. (4) Op 30 september 2006 werd de verantwoordelijkheid voor de aanvraag overgenomen door de onderneming Columbus Paradigm Institute SA, die de aanvullende gegevens en informatie indiende waarom de EFSA had gevraagd. De EFSA werd dus op 21 januari 2008 verzocht de beoordeling van chiazaad ( Salvia hispanica ) en gemalen chiazaad te voltooien. (5) Op 13 maart 2009 maakte de EFSA haar tweede advies over de veiligheid van chiazaad ( Salvia hispanica ) en gemalen chiazaad als voedselingrediënt bekend. (6) In dat advies erkende de EFSA dat de verstrekte informatie voldoende bewijs leverde voor een positieve conclusie wat de veiligheid van chiazaad en integraal gemalen chiazaad betreft. De EFSA kwam met name tot de conclusie dat het onwaarschijnlijk is dat het gebruik van chiazaad ( Salvia hispanica ) en gemalen chiazaad in broodproducten onder de gespecificeerde voorwaarden nadelige gevolgen heeft voor de volksgezondheid. (7) Op basis van de wetenschappelijke beoordeling is vastgesteld dat chiazaad ( Salvia hispanica ) en gemalen chiazaad voldoen aan de in artikel 3, lid 1, van Verordening (EG) nr. 258/97 vastgestelde criteria. (8) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Chiazaad ( Salvia hispanica ) en gemalen chiazaad, zoals omschreven in de bijlage, mogen in de Gemeenschap in de handel worden gebracht als nieuw voedselingrediënt voor gebruik in broodproducten met een maximumgehalte van 5 % chiazaad ( Salvia hispanica ). Artikel 2 Op de etikettering van het levensmiddel dat het bij deze beschikking toegelaten nieuwe voedselingrediënt bevat, wordt dit ingrediënt aangeduid als „chiazaad ( Salvia hispanica )”. Artikel 3 Deze beschikking is gericht tot Columbus Paradigm Institute SA, Chaussée de Tervuren 149, 1410 Waterloo, BELGIË. Gedaan te Brussel, 13 oktober 2009. Voor de Commissie Androulla VASSILIOU Lid van de Commissie ( 1 ) PB L 43 van 14.2.1997, blz. 1 . BIJLAGE SPECIFICATIES VAN CHIAZAAD ( SALVIA HISPANICA ) Omschrijving Chia ( Salvia hispanica ) is een eenjarige kruidachtige zomerplant van de lipbloemenfamilie ( Labiatae ). Na het oogsten worden de zaden mechanisch schoongemaakt. Bloemen, bladeren en andere delen van de plant worden verwijderd. Integraal gemalen chiazaad wordt geproduceerd door de hele zaden met een hamermolen met variabele snelheid te malen. Samenstelling van chiazaad Droge stof 91-96 % Eiwitten 20-22 % Vetten 30-35 % Koolhydraten 25-41 % Ballaststoffen ( 1 ) 18-30 % As 4-6 % ( 1 ) Ballaststoffen bestaan hoofdzakelijk uit onverteerbare celstof, pentosanen en lignine.",
  "source": "EUR LEX"
}