{
  "url": "http://www.w3.org/1999/xhtml\">",
  "content": "L_2009029NL.01005301.xml 31.1.2009 NL Publicatieblad van de Europese Unie L 29/53 BESCHIKKING VAN DE COMMISSIE van 23 januari 2009 tot wijziging van Verordening (EG) nr. 725/2004 van het Europees Parlement en de Raad wat betreft de regeling inzake het unieke IMO-identificatienummer voor maatschappijen en geregistreerde eigenaars (Kennisgeving geschied onder nummer C(2009) 148) (Voor de EER relevante tekst) (2009/83/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 725/2004 van het Europees Parlement en de Raad van 31 maart 2004 betreffende de verbetering van de beveiliging van schepen en havenfaciliteiten ( 1 ) , en met name op artikel 10, leden 1 en 2, Overwegende hetgeen volgt: (1) Bij Verordening (EG) nr. 725/2004 werden passende maatregelen genomen op het gebied van het zeevaartbeleid door gezamenlijke normen vast te stellen voor de interpretatie, de tenuitvoerlegging en de controle, binnen de Gemeenschap, van de wijzigingen van het Internationaal Verdrag voor de beveiliging van mensenlevens op zee (SOLAS-verdrag, 1974) en van de internationale code voor de beveiliging van schepen en havenfaciliteiten (ISPS-code) als goedgekeurd door de Diplomatieke Conferentie van de Internationale Maritieme Organisatie (IMO) op 12 december 2002. (2) De in deel A van de ISPS-code vervatte vereisten, die verplicht werden gesteld uit hoofde van hoofdstuk XI-2 van de bijlage bij het SOLAS-verdrag, werden als bijlage II bij Verordening (EG) nr. 725/2004 gevoegd. (3) Op 20 mei 2005 keurde de IMO resolutie MSC 196(80) goed tot wijziging van de ISPS-code inzake de verplichte vereisten betreffende de bepalingen van hoofdstuk XI-2 van de bijlage bij het SOLAS-verdrag, dat deel A vormt van de ISPS-code. De geactualiseerde versie van de toepasselijke internationale instrumenten als bedoeld in artikel 2 van Verordening (EG) nr. 725/2004, dient dan ook de wijzigingen van de ISPS-code te bevatten. (4) De wijzigingen van de ISPS-code worden door de Internationale Maritieme Organisatie aangenomen als maatregel om de maritieme veiligheid, beveiliging en milieubescherming en de preventie van zeevaartfraude te bevorderen. De bij artikel 10, lid 5, van Verordening (EG) nr. 725/2004 vastgestelde procedure ter controle van de verenigbaarheid is niet van toepassing op voor binnenlands vervoer gebruikte schepen en de bijbehorende havenfaciliteiten, aangezien de bij resolutie MSC 196(80) aangebrachte wijzigingen van de ISPS-code een technische aanpassing vormen van de bepalingen van de ISPS-code. (5) Deze procedure ter controle van de verenigbaarheid is evenmin van toepassing op de internationale scheepvaart, aangezien er volgens de beoordeling van de Commissie geen risico bestaat dat een dergelijke wijziging de normen van maritieme veiligheid zou afzwakken of onverenigbaar zou zijn met de Gemeenschapswetgeving. Bovendien heeft geen enkele lidstaat de Commissie verzocht deze procedure op te starten, noch geprotesteerd tegen de opname van de wijzigingen van de bepalingen van deel A van de ISPS-code in de relevante communautaire rechtsinstrumenten betreffende de internationale scheepvaart. (6) De betrokken lidstaten stemden unaniem of met gekwalificeerde meerderheid ( 2 ) in met de opname van de technische aanpassing van de bepalingen van de ISPS-code met betrekking tot schepen als bedoeld in artikel 3, lid 2, van Verordening (EG) nr. 725/2004 en scheepvaartmaatschappijen in bijlage II bij Verordening (EG) nr. 725/2004. (7) Bijlage II bij Verordening (EG) nr. 725/2004 moet daarom dienovereenkomstig worden gewijzigd. (8) De in deze beschikking vervatte maatregelen zijn in overeenstemming met het advies van het bij artikel 11, lid 1, van Verordening (EG) nr. 725/2004 ingestelde comité, HEEFT DE VOLGENDE BESCHIKKING GEGEVEN: Artikel 1 Bijlage II bij Verordening (EG) nr. 725/2004 wordt gewijzigd overeenkomstig de bijlage bij deze beschikking. Artikel 2 Met betrekking tot de internationale scheepvaart in het kader van artikel 3, lid 1, van Verordening (EG) nr. 725/2004, passen de lidstaten tegen 1 januari 2009 volledig alle wijzigingen toe van de bepalingen van aanhangsel 1 en aanhangsel 2 bij deel A van de ISPS-code als goedgekeurd bij IMO-resolutie MSC 196(80) op 20 mei 2005. Artikel 3 Met betrekking tot de nationale scheepvaart als bedoeld in artikel 3, lid 2, van Verordening (EG) nr. 725/2004, passen de lidstaten tegen 1 januari 2009 volledig alle wijzigingen toe van de bepalingen van aanhangsel 1 en aanhangsel 2 bij deel A van de ISPS-code als goedgekeurd bij IMO-resolutie MSC 196(80) op 20 mei 2005. Artikel 4 Deze beschikking is gericht tot de lidstaten. Gedaan te Brussel, 23 januari 2009. Voor de Commissie Antonio TAJANI Vicevoorzitter ( 1 ) PB L 129 van 29.4.2004, blz. 6 . ( 2 ) Afhankelijk van het resultaat van de stemming. BIJLAGE Het aanhangsel bij deel A van bijlage II bij Verordening (EG) nr. 725/2004 wordt als volgt gewijzigd: 1) In aanhangsel 1, „Internationaal Scheepsveiligheidscertificaat” wordt na de rubriek „Naam en adres van de maatschappij” de volgende nieuwe rubriek ingevoegd: „Identificatienummer van de maatschappij”. 2) In aanhangsel 2, „Voorlopig Internationaal Scheepsveiligheidscertificaat” wordt na de rubriek „Naam en adres van de maatschappij” de volgende nieuwe rubriek ingevoegd: „Identificatienummer van de maatschappij”.",
  "source": "EUR LEX"
}