{
  "url": "http://www.w3.org/1999/xhtml\"><!--",
  "content": "L_2022304NL.01007801.xml 24.11.2022 NL Publicatieblad van de Europese Unie L 304/78 UITVOERINGSBESLUIT (EU) 2022/2297 VAN DE COMMISSIE van 19 oktober 2022 tot oprichting van de Europese onderzoeksinfrastructuur voor geconcentreerde zonne-energie (EU-SOLARIS-ERIC) (Kennisgeving geschied onder nummer C(2022) 7351) (Slechts de teksten in de Duitse, de Franse, de Griekse, de Portugese en de Spaanse taal zijn authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (ERIC) ( 1 ) , en met name artikel 6, lid 1, punt a), Overwegende hetgeen volgt: (1) Cyprus, Duitsland, Frankrijk, Portugal en Spanje hebben bij de Commissie een aanvraag ingediend voor de oprichting van de Europese onderzoeksinfrastructuur voor geconcentreerde zonne-energie (EU-SOLARIS-ERIC) (“de aanvraag”). Portugal heeft aangegeven in eerste instantie als waarnemer deel te nemen aan EU-SOLARIS-ERIC. (2) De aanvragers zijn overeengekomen dat Spanje de gastlidstaat van EU-SOLARIS-ERIC zal zijn. (3) Verordening (EG) nr. 723/2009 is bij Besluit van het Gemengd Comité van de EER nr. 72/2015 ( 2 ) opgenomen in de Overeenkomst betreffende de Europese Economische Ruimte. (4) De Commissie heeft, overeenkomstig artikel 5, lid 2, van Verordening (EG) nr. 723/2009, het verzoek beoordeeld en is tot de conclusie gekomen dat aan de voorwaarden van die verordening is voldaan. In de loop van de beoordeling heeft de Commissie de standpunten ingewonnen van onafhankelijke deskundigen op het gebied van de infrastructuur voor onderzoek naar geconcentreerde zonne-energie. (5) De in dit besluit vervatte maatregelen zijn in overeenstemming met het advies van het bij artikel 20 van Verordening (EG) nr. 723/2009 ingestelde comité, HEEFT HET VOLGENDE BESLUIT VASTGESTELD: Artikel 1 1.   Hierbij wordt de Europese onderzoeksinfrastructuur voor geconcentreerde zonne-energie (EU-SOLARIS-ERIC) opgericht. 2.   De essentiële elementen van de statuten van EU-SOLARIS-ERIC zijn opgenomen in de bijlage. Artikel 2 Dit besluit is gericht tot de Bondsrepubliek Duitsland, het Koninkrijk Spanje, de Franse Republiek, de Republiek Cyprus en de Portugese Republiek. Gedaan te Brussel, 19 oktober 2022. Voor de Commissie Mariya GABRIEL Lid van de Commissie ( 1 ) PB L 206 van 8.8.2009, blz. 1 . ( 2 ) Besluit van het Gemengd Comité van de EER nr. 72/2015 van 20 maart 2015 tot wijziging van Protocol 31 bij de EER-overeenkomst, betreffende samenwerking op specifieke gebieden buiten de vier vrijheden [2016/755] ( PB L 129 van 19.5.2016, blz. 85 ). BIJLAGE ESSENTIËLE ELEMENTEN VAN DE STATUTEN VAN EU-SOLARIS-ERIC De volgende artikelen en leden van artikelen van de statuten van EU-SOLARIS-ERIC bevatten de in artikel 6, lid 3, van Verordening (EG) nr. 723/2009 van de Raad bedoelde essentiële elementen. 1. Naam en zetel (artikel 1 van de statuten van EU-SOLARIS-ERIC) 1. Er wordt een Consortium voor een Europese onderzoeksinfrastructuur (ERIC) opgericht met als naam “Europese onderzoeksinfrastructuur voor geconcentreerde zonne-energie” (EU-SOLARIS-ERIC), overeenkomstig de bepalingen van Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (hierna “de ERIC-verordening” genoemd). 2. De statutaire zetel van EU-SOLARIS-ERIC bevindt zich in Almería, Spanje. 2. Visie, missie en strategische doelstellingen (artikel 2 van de statuten van EU-SOLARIS-ERIC) 1. EU-SOLARIS-ERIC exploiteert en brengt een over meerdere plaatsen verspreide onderzoeksinfrastructuur van wereldklasse met betrekking tot geconcentreerde zonne-energie/thermische zonne-energie (CSP/STE) tot stand in de vorm van een centraal knooppunt dat verantwoordelijk is voor de gecoördineerde werking van nationale onderzoekscentra op het gebied van CSP/STE-technologieën, die een deel van hun onderzoeks- en ontwikkelingscapaciteiten ter beschikking van EU-SOLARIS-ERIC stellen en inhoud, instrumenten en kennis met betrekking tot die technologieën delen. 2. Alle onderzoeksfaciliteiten die deel uitmaken van het ERIC, alsook de rechten voor het beheer van de toegang tot die faciliteiten en van de voorwaarden waaronder die toegang wordt verleend, blijven eigendom van hun instellingen. 3. De betrekkingen tussen EU-SOLARIS-ERIC en de nationale onderzoekscentra worden geregeld door ondertekening van specifieke overeenkomsten inzake dienstverleningsniveau. 4. Daartoe heeft EU-SOLARIS-ERIC de volgende doelen en doelstellingen. 5. Visie : de toonaangevende Europese onderzoeksinfrastructuur worden voor de technologische ontwikkeling van CSP/STE en aanverwante toepassingen. 6. Missie : de wetenschappelijke en industriële gemeenschappen de beste voorwaarden bieden voor de ontwikkeling van onderzoeksactiviteiten op het gebied van CSP/STE. 7. Strategische doelstellingen : a) als unieke verspreide infrastructuur de belangrijkste bestaande O & O-installaties in Europa coördineren, en de CSP/STE-sector voorzien van het meest volledige en kwalitatief hoogwaardige wetenschappelijke infrastructuurportfolio dat op internationaal niveau bestaat; b) een centraal toegangspunt opzetten waar zeer gespecialiseerde faciliteiten, middelen en onderzoeksdiensten doeltreffend en optimaal worden aangeboden aan gebruikers die om CSP/STE-gerelateerde diensten vragen; c) de samenwerking tussen de wetenschappelijke instellingen, de academische wereld en het bedrijfsleven versterken, waarbij de belangrijkste Europese onderzoekscentra van de sector worden gestimuleerd om samen onderzoek te verrichten; d) nieuwe vereisten voor de verbetering van de onderzoeksfaciliteiten en (indien nodig) voor de bouw van nieuwe faciliteiten vaststellen, en de specialisatie van bestaande faciliteiten optimaliseren en bevorderen, waarbij onnodige technologische overlapping en herhaling worden voorkomen; e) de beste onderzoeks- en experimentele praktijken vaststellen, waar mogelijk de open verspreiding van resultaten en experimentele gegevens aansturen en coördineren, en daarmee bijdragen tot de versterking van de leidende positie van Europa op internationaal niveau; f) ervoor zorgen dat Europa een voortrekkersrol blijft spelen bij de ontwikkeling van CSP/STE-technologieën. 3. Taken en werkzaamheden (artikel 3 van de statuten van EU-SOLARIS-ERIC) 1. Om zijn doelen en doelstellingen te verwezenlijken, onderneemt EU-SOLARIS-ERIC, rechtstreeks of via derden, de volgende activiteiten: a) de Europese onderzoeks- en industriële gemeenschap effectieve toegang verlenen tot de middelen en diensten die door de nationale knooppunten ter beschikking worden gesteld, overeenkomstig de in deze statuten vastgestelde voorschriften; b) de interoperabiliteit verbeteren tussen de onderzoekscentra die gespecialiseerd zijn in CSP/STE-technologieën van de leden en waarnemers; c) technologische ontwikkelingen met betrekking tot middelen en diensten in verband met CDP/STE tot stand brengen en toepassen; d) samenwerkingsovereenkomsten met derden sluiten; e) opleidingen verzorgen en de mobiliteit van onderzoekers vergemakkelijken om de Europese onderzoeksruimte te versterken en te structureren; f) internationale betrekkingen aanknopen met andere openbare of particuliere organisaties en autoriteiten binnen en buiten Europa die geïnteresseerd zijn in de activiteiten van het ERIC en aanverwante onderwerpen; g) activiteiten met andere Europese actoren op het gebied van CSP/STE coördineren; h) alle andere activiteiten die nodig zijn om de doelen en doelstellingen van EU-SOLARIS-ERIC te verwezenlijken. 2. EU-SOLARIS-ERIC moet toegang verschaffen tot een portfolio van onderzoeksfaciliteiten en gezamenlijke onderzoeks- en ontwikkelingsactiviteiten op basis van een tussen de nationale knooppunten gecoördineerd ontwikkelingsprogramma voor niet-economische doeleinden. EU-SOLARIS-ERIC kan niettemin beperkte winstgevende activiteiten ontplooien, mits: a) zij nauw verband houden met de voornaamste activiteiten van het ERIC, zoals uiteengezet in deze statuten, en b) zij de verwezenlijking van de doelen en doelstellingen van EU-SOLARIS-ERIC niet in gevaar brengen. 3. EU-SOLARIS-ERIC registreert de kosten en baten van die economische activiteiten afzonderlijk, en brengt daarvoor marktprijzen in rekening. Inkomsten die worden verkregen uit deze economische activiteiten, worden aangewend om de doelstellingen van het ERIC verder te verwezenlijken. 4. Duur en aanvang van de werkzaamheden (artikel 4 van de statuten van EU-SOLARIS-ERIC) Onverminderd de bepalingen van deze statuten inzake de ontbinding en liquidatie van EU-SOLARIS-ERIC, bestaat EU-SOLARIS-ERIC voor onbepaalde tijd. 5. Aansprakelijkheid en verzekeringen (artikel 5 van de statuten van EU-SOLARIS-ERIC) 1. EU-SOLARIS-ERIC is verantwoordelijk voor de in het kader van zijn activiteiten aangegane schulden. 2. De financiële aansprakelijkheid van de leden voor de schulden van het ERIC is beperkt tot hun respectieve bijdragen aan het ERIC. 3. EU-SOLARIS-ERIC neemt en handhaaft afdoende verzekeringen ter dekking van alle risico’s die voortvloeien uit de exploitatie van het ERIC. 6. Procedure voor de ontbinding en liquidatie van EU-SOLARIS-ERIC (artikel 6 van de statuten van EU-SOLARIS-ERIC) 1. EU-SOLARIS-ERIC stelt de Europese Commissie via zijn directeur in kennis van alle feiten die het doel van EU-SOLARIS-ERIC ernstig kunnen ondermijnen of zijn vermogen kunnen aantasten om aan de in de ERIC-verordening vastgestelde voorwaarden te voldoen. 2. Meer bepaald wordt EU-SOLARIS-ERIC ontbonden en geliquideerd indien: a) de algemene vergadering met de in deze statuten vastgestelde meerderheid een resolutie daartoe aanneemt, of b) de Europese Commissie overeenkomstig de bepalingen van de ERIC-verordening een besluit daartoe vaststelt. 3. Daarvoor wordt de volgende procedure gevolgd: a) de directeur van EU-SOLARIS-ERIC stelt de Europese Commissie binnen tien (10) dagen na de datum van aanneming van de resolutie in kennis van het besluit van de algemene vergadering om EU-SOLARIS-ERIC te ontbinden en te liquideren; b) onverminderd artikel 5 van de statuten worden de activa en passiva die na betaling van de schulden van EU-SOLARIS-ERIC overblijven, verdeeld over de leden naar rato van hun totale bijdrage aan EU-SOLARIS-ERIC op de datum van ontbinding; c) de directeur van EU-SOLARIS-ERIC stelt de Europese Commissie binnen tien (10) dagen na de voltooiing van dat proces in kennis van de voltooiing van het proces tot ontbinding en liquidatie van EU-SOLARIS-ERIC; d) EU-SOLARIS-ERIC houdt op te bestaan op de dag waarop de Europese Commissie de kennisgeving daarvan in het Publicatieblad van de Europese Unie bekendmaakt; e) indien EU-SOLARIS-ERIC op enig moment tijdens zijn bestaan niet in staat is zijn schulden te betalen, stelt het de Europese Commissie daarvan onverwijld in kennis overeenkomstig artikel 16, lid 4, van Verordening (EG) nr. 723/2009. 7. Beleid inzake gebruikerstoegang (artikel 7 van de statuten van EU-SOLARIS-ERIC) 1. EU-SOLARIS-ERIC bevordert de op wetenschappelijke verdienste gebaseerde toegang tot de diensten en infrastructuren waarmee excellentie in onderzoek op het werkterrein van EU-SOLARIS-ERIC wordt ondersteund en gestimuleerd, alsook een cultuur van praktische verbeteringen door middel van opleidingsactiviteiten. 2. De toegang tot EU-SOLARIS-ERIC staat open voor alle typen van gebruikers, uit alle Europese en niet-Europese landen, en is niet noodzakelijkerwijze gratis. De ontvankelijkheid en haalbaarheid van aanvragen wordt door middel van een gestroomlijnd proces gecontroleerd overeenkomstig de procedures en evaluatiecriteria. 3. De procedures en evaluatiecriteria waarmee toegang tot de gegevens en instrumenten van de infrastructuur van EU-SOLARIS-ERIC kan worden verleend of beperkt, worden vastgesteld in de toegangsregels of in het huishoudelijk reglement, dat, na raadpleging van het wetenschappelijk en technisch comité en de raad van nationale knooppunten, wordt opgesteld door de directeur en wordt goedgekeurd door de algemene vergadering. 4. De procedures en de beoordelingscriteria worden openbaar gemaakt op de website van EU-SOLARIS-ERIC. 5. EU-SOLARIS-ERIC voorziet de gebruikers van de infrastructuur van EU-SOLARIS-ERIC van toegangsregels en -richtsnoeren om te waarborgen dat in het onderzoek dat met de infrastructuurmiddelen van EU-SOLARIC-ERIC die eigendom zijn van onderzoekscentra van de deelnemende landen (als bedoeld in artikel 2 van de statuten) wordt uitgevoerd, rekening wordt gehouden met de eigendomsrechten, de privacy, de ethiek, de bescherming van onderzoeksinfrastructuur en -gegevens van de eigenaar, en de geheimhoudings- en vertrouwelijkheidsverplichtingen, en dat deze worden geëerbiedigd, en dat gebruikers voldoen aan de toegangsvoorwaarden, de beveiligingsmaatregelen en het beheer van de informatie van de onderzoeksinstellingen die aan de infrastructuur van EU-SOLARIS-ERIC deelnemen. 8. Beleid inzake wetenschappelijke evaluatie (artikel 8 van de statuten van EU-SOLARIS-ERIC) In de procedure voor de wetenschappelijke beoordeling van de projecten waarvoor toegang tot de infrastructuur van EU-SOLARIS-ERIC gewenst is, die is gebaseerd op de beginselen van transparantie, billijkheid en onpartijdigheid, wordt rekening gehouden met de wetenschappelijke verdienste, de onvervulde behoeften van de sector en het mogelijke gebruik in en effect op de sector. Die procedure wordt vastgelegd in een huishoudelijk reglement, dat, na raadpleging van het wetenschappelijk en technisch comité en de raad van nationale knooppunten, wordt opgesteld door de directeur en wordt goedgekeurd door de algemene vergadering. 9. Verspreidingsbeleid (artikel 9 van de statuten van EU-SOLARIS-ERIC) 1. EU-SOLARIS-ERIC neemt passende maatregelen om zijn infrastructuur en het gebruik daarvan in onderzoek en alle andere diensten in verband met de doelstellingen van EU-SOLARIS-ERIC te bevorderen. 2. EU-SOLARIS-ERIC bevordert de verspreiding en uitwisseling van de resultaten die zijn verkregen door het gebruik van zijn onderzoeksinfrastructuur. 3. Onverminderd eventuele intellectuele-eigendomsrechten zorgt EU-SOLARIS-ERIC ervoor dat zijn gebruikers de resultaten van in de infrastructuren van ERIC uitgevoerd onderzoek via EU-SOLARIS-ERIC openbaar maken, overeenkomstig de Europese en nationale subsidievoorwaarden. Dit geldt niet voor O & O-activiteiten die door de onderzoekscentra worden uitgevoerd wanneer zij gebruikmaken van hun eigen infrastructuur die buiten het toepassingsgebied van het ERIC valt. 4. In het verspreidingsbeleid worden de verschillende doelgroepen vastgesteld, en EU-SOLARIS-ERIC maakt gebruik van alle beschikbare kanalen om een maximale verspreiding daartussen te waarborgen. 10. Beleid inzake intellectuele-eigendomsrechten (artikel 10 van de statuten van EU-SOLARIS-ERIC) 1. Alle intellectuele-eigendomsrechten die door EU-SOLARIS-ERIC zijn gecreëerd, verkregen of ontwikkeld, berusten bij en zijn volledig eigendom van EU-SOLARIS-ERIC. De eigendomsrechten van gegevens kunnen echter voor beperkte perioden aan gebruikers worden toegekend. 2. Onverminderd de voorwaarden die zijn vastgesteld in de overeenkomsten tussen EU-SOLARIS-ERIC en leden of waarnemers, zijn alle intellectuele-eigendomsrechten die door personeel van een lid of waarnemer worden gecreëerd, afgeleid, verkregen of ontwikkeld eigendom van dat lid of die waarnemer. 3. Wat vraagstukken inzake intellectuele-eigendomsrechten betreft, vallen de betrekkingen tussen de leden en de waarnemers van EU-SOLARIS-ERIC onder het respectieve nationale recht van de leden en de waarnemers en de internationale overeenkomsten waarbij de leden en waarnemers partij zijn. 4. De bepalingen van deze statuten en het huishoudelijk reglement laten de bestaande intellectuele-eigendomsrechten van de leden en de waarnemers onverlet. 5. De leden van EU-SOLARIS-ERIC komen via de algemene vergadering het beleid en de voorschriften inzake intellectuele-eigendomsrechten van EU-SOLARIS-ERIC overeen en keuren die goed, na een voorstel van de directeur en na raadpleging van het wetenschappelijk en technisch comité en de raad van nationale knooppunten. De regels voor de identificatie, de bescherming, het beheer en het onderhoud van intellectuele-eigendomsrechten van EU-SOLARIS-ERIC, met inbegrip van de toegang tot die rechten, worden vastgesteld in de voorschriften inzake intellectuele-eigendomsrechten van EU-SOLARIS-ERIC. 6. De raad van nationale knooppunten kan de directeur aanbevelen overeenkomsten te sluiten met de nationale infrastructuurcentra en consortia met betrekking tot de onderzoeksinfrastructuur van EU-SOLARIS-ERIC om ervoor te zorgen dat die entiteiten, alsook derden, toegang hebben tot de wetenschappelijke kennis van de onderzoeksinfrastructuur van EU-SOLARIS-ERIC. 11. Personeelsbeleid (artikel 11 van de statuten van EU-SOLARIS-ERIC) 1. EU-SOLARIS-ERIC leeft de beginselen van gelijkheid en non-discriminatie na. 2. Derhalve biedt EU-SOLARIS-ERIC in zijn aanwervingsbeleid gelijke kansen, en onthoudt het zich van discriminatie van personen op grond van gender, etniciteit, geloofsovertuiging, ideologie, handicap, seksuele gerichtheid of andere criteria die overeenkomstig het Unierecht discriminerend worden geacht. 3. De directeur kan wijzigingen van het interne personeelsreglement voorstellen, die altijd ter goedkeuring aan de algemene vergadering moeten worden voorgelegd. 12. Aanbestedingsbeleid (artikel 12 van de statuten van EU-SOLARIS-ERIC) 1. EU-SOLARIS-ERIC behandelt alle inschrijvers, goederenaanbieders en dienstverleners in het kader van zijn aanbestedingen eerlijk en niet-discriminerend. In het aanbestedingsbeleid van EU-SOLARIS-ERIC worden de beginselen inzake transparantie, non-discriminatie en mededinging in acht genomen. 2. De directeur stelt gedetailleerde interne voorschriften en criteria vast om de transparantie, gelijke behandeling en non-discriminatie bij de gunning van opdrachten te waarborgen. Die voorschriften moeten door de algemene vergadering worden goedgekeurd. 3. De directeur is verantwoordelijk voor alle aanbestedingen van EU-SOLARIS-ERIC. De directeur leeft daartoe de op dat moment geldende nationale en Europese regelgeving inzake aanbestedingen na. Alle inschrijvingen worden op de website van EU-SOLARIS-ERIC gepubliceerd. Het besluit tot gunning van een opdracht wordt gepubliceerd en bevat een volledige motivering.",
  "source": "EUR LEX"
}