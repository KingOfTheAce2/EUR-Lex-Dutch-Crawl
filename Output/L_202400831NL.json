{
  "url": "http://www.w3.org/1999/xhtml\"><!--",
  "content": "L_202400831NL.000101.fmx.xml Publicatieblad van de Europese Unie NL Serie L 2024/831 6.3.2024 UITVOERINGSBESLUIT (EU) 2024/831 VAN DE RAAD van 4 maart 2024 waarbij Zweden wordt gemachtigd verlaagde accijnstarieven toe te passen op de elektriciteit die wordt verbruikt door huishoudens en bedrijven in de dienstensector in bepaalde gebieden in het noorden van Zweden DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Richtlijn 2003/96/EG van de Raad van 27 oktober 2003 tot herstructurering van de communautaire regeling voor de belasting van energieproducten en elektriciteit ( 1 ) , en met name artikel 19, lid 1, Gezien het voorstel van de Europese Commissie, Overwegende hetgeen volgt: (1) Bij Uitvoeringsbesluit (EU) 2017/2409 van de Raad ( 2 ) werd Zweden op grond van artikel 19 van Richtlijn 2003/96/EG gemachtigd om tot en met 31 december 2023 een verlaagd accijnstarief toe te passen op de elektriciteit die wordt verbruikt door huishoudens en bedrijven in de dienstensector in bepaalde gebieden in het noorden van Zweden. (2) Bij brief van 11 april 2023 heeft Zweden verzocht om gedurende een periode van nog eens vier jaar, namelijk van 1 januari 2024 tot en met 31 december 2027, een verlaagd accijnstarief te mogen blijven toepassen op de elektriciteit die door die begunstigden wordt verbruikt. De verlaging is beperkt tot 96 SEK/MWh. Bij brief van 10 oktober 2023 heeft Zweden aanvullende informatie en nadere toelichtingen verstrekt. (3) In de betrokken gebieden liggen de verwarmingskosten gemiddeld hoger dan in de rest van het land omdat het stookseizoen er langer duurt. Door een verlaging van de elektriciteitskosten voor huishoudens en bedrijven in de dienstensector in die gebieden wordt het verschil tussen de totale verwarmingskosten voor consumenten in het noorden van Zweden en die voor consumenten in de rest van het land verkleind. De maatregel helpt derhalve doelstellingen van regionaal en cohesiebeleid te verwezenlijken. De belastingverlaging mag niet groter zijn dan wat nodig is om de extra verwarmingskosten voor huishoudens en bedrijven in de dienstensector in bepaalde gebieden in het noorden van Zweden te compenseren. (4) De verlaagde belastingtarieven moeten boven de minimumtarieven liggen die in artikel 10 van Richtlijn 2003/96/EG zijn vastgesteld. (5) Gelet op de afgelegen ligging van de gebieden waarop de belastingverlaging van toepassing is en het feit dat die verlaging slechts geldt voor huishoudens en bedrijven in de dienstensector en ook niet groter is dan de extra verwarmingskosten in het noorden van Zweden, zal de maatregel naar verwachting niet tot grote concurrentieverstoringen of wijzigingen in het handelsverkeer tussen de lidstaten leiden. (6) Bijgevolg is de maatregel aanvaardbaar wat betreft de goede werking van de interne markt en de noodzaak om eerlijke mededinging te verzekeren. Daarnaast is de maatregel verenigbaar met het gezondheids-, milieu-, energie- en vervoersbeleid van de Unie. (7) Overeenkomstig artikel 19, lid 2, van Richtlijn 2003/96/EG dient iedere uit hoofde van die bepaling verleende machtiging in de tijd beperkt te zijn. Om de betrokken huishoudens en bedrijven in de dienstensector voldoende zekerheid te bieden, moet de machtiging worden verleend voor een periode van vier jaar, zoals gevraagd. De machtiging moet echter vervallen op de datum waarop een gewijzigd algemeen stelsel voor de belasting op energieproducten en elektriciteit, dat de Raad uit hoofde van artikel 113 of een andere relevante bepaling van het Verdrag betreffende de werking van de Europese Unie zou vaststellen, van toepassing wordt, indien een dergelijk gewijzigd algemeen stelsel gedurende de periode van de machtiging van toepassing wordt. (8) Om verstoringen voor de betrokken huishoudens en ondernemingen in de dienstensector te voorkomen, moet ervoor worden gezorgd dat Zweden zonder onderbreking een verlaagd accijnstarief kan blijven toepassen op elektriciteit die door dezelfde begunstigden wordt verbruikt. De gevraagde machtiging moet daarom met ingang van 1 januari 2024 worden verleend om naadloos aan te sluiten op de eerdere regeling die van kracht was uit hoofde van Uitvoeringsbesluit (EU) 2017/2409. Door in de toepassing met ingang van een datum vóór de datum van inwerkingtreding van de bijzondere maatregel te voorzien, wordt het gewettigd vertrouwen van de betrokken huishoudens en ondernemingen in de dienstensector geëerbiedigd, aangezien de bijzondere maatregel geen inbreuk maakt op hun rechten en verplichtingen. (9) Dit besluit doet geen afbreuk aan de toepassing van de Unieregels betreffende staatssteun, HEEFT HET VOLGENDE BESLUIT VASTGESTELD: Artikel 1 1.   Zweden wordt gemachtigd een verlaagd accijnstarief toe te passen op de elektriciteit die wordt verbruikt door huishoudens en bedrijven in de dienstensector in de in de bijlage opgenomen gemeenten. De verlaging van het normale nationale accijnstarief voor elektriciteit mag niet groter zijn dan nodig is om de extra verwarmingskosten als gevolg van de noordelijke ligging in vergelijking met de rest van Zweden te compenseren, en mag niet meer bedragen dan 96 SEK/MWh. 2.   De verlaagde tarieven moeten in overeenstemming zijn met de verplichtingen van Richtlijn 2003/96/EG, en met name met de in artikel 10 daarvan vastgestelde minimumtarieven. Artikel 2 Dit besluit is van toepassing van 1 januari 2024 tot en met 31 december 2027. Artikel 3 Dit besluit is gericht tot het Koninkrijk Zweden. Gedaan te Brussel, 4 maart 2024. Voor de Raad De voorzitter A. VERLINDEN ( 1 ) PB L 283 van 31.10.2003, blz. 51 . ( 2 ) Uitvoeringsbesluit (EU) 2017/2409 van de Raad van 18 december 2017 waarbij Zweden overeenkomstig artikel 19 van Richtlijn 2003/96/EG wordt gemachtigd een verlaagd accijnstarief toe te passen op de elektriciteit die wordt verbruikt door huishoudens en bedrijven in de dienstensector in bepaalde gebieden in het noorden van Zweden ( PB L 342 van 21.12.2017, blz. 10 ). BIJLAGE Districten Gemeenten Norrbottens län Alle gemeenten Västerbottens län Alle gemeenten Jämtlands län Alle gemeenten Västernorrlands län Sollefteå, Ånge, Örnsköldsvik Gävleborgs län Ljusdal Dalarnas län Malung-Sälen, Mora, Orsa, Älvdalen Värmlands län Torsby ELI: http://data.europa.eu/eli/dec_impl/2024/831/oj ISSN 1977-0758 (electronic edition)",
  "source": "EUR LEX"
}