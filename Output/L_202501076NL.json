{
  "url": "http://www.w3.org/1999/xhtml\">",
  "content": "L_202501076NL.000101.fmx.xml Publicatieblad van de Europese Unie NL L-serie 2025/1076 3.6.2025 UITVOERINGSVERORDENING (EU) 2025/1076 VAN DE COMMISSIE van 2 juni 2025 tot wijziging van Uitvoeringsverordening (EU) 2022/1372 wat betreft de toepassingsperiode van de maatregelen om de binnenkomst, de verplaatsing en verspreiding, de vermeerdering en het vrijkomen in de Unie van Meloidogyne graminicola (Golden & Birchfield) te voorkomen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( 1 ) , en met name artikel 30, lid 1, en artikel 41, lid 2, Overwegende hetgeen volgt: (1) Uitvoeringsverordening (EU) 2022/1372 van de Commissie ( 2 ) voorziet in tijdelijke maatregelen om de binnenkomst, de verplaatsing en verspreiding, de vermeerdering en het vrijkomen in de Unie van Meloidogyne graminicola (Golden & Birchfield) (“het nader omschreven plaagorganisme”) te voorkomen. (2) Die maatregelen zijn doeltreffend gebleken om de binnenkomst, de verplaatsing en verspreiding, de vermeerdering en het vrijkomen in de Unie van het nader omschreven plaagorganisme te voorkomen, aangezien het niet is aangetroffen in andere gebieden van de Unie dan die waar het reeds aanwezig was toen Uitvoeringsverordening (EU) 2022/1372 in werking is getreden. (3) Op het grondgebied van de Unie is het plaagorganisme alleen aanwezig in Italië. Uit inspecties die de Italiaanse autoriteiten in de inperkingsgebieden hebben uitgevoerd, is gebleken dat de populatie van het nader omschreven plaagorganisme in het tweede jaar na het jaar van inwerkingtreding van Uitvoeringsverordening (EU) 2022/1372 aanzienlijk is afgenomen. De aanwezigheid van het nader omschreven plaagorganisme noopt echter tot voortdurende inspanningen om ervoor te zorgen dat de beginnende afname van de populaties ook in de toekomst aanhoudt. (4) In het licht van deze resultaten moet het effect van de maatregelen waarin Uitvoeringsverordening (EU) 2022/1372 voorziet, een jaar langer worden gemonitord. Dit zal het mogelijk maken het effect van de maatregelen op de op het grondgebied van de Unie aanwezige populaties van het nader omschreven plaagorganisme grondiger te evalueren. Op basis van die evaluatie kan worden bepaald of de tijdelijke maatregelen van Verordening (EU) 2022/1372 voldoende doeltreffend zijn of verder moeten worden herzien. (5) Het is derhalve passend dat die maatregelen van toepassing zijn tot en met 30 juni 2026. (6) Uitvoeringsverordening (EU) 2022/1372 moet daarom dienovereenkomstig worden gewijzigd. (7) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Wijziging van Uitvoeringsverordening (EU) 2022/1372 In artikel 12, tweede alinea, van Uitvoeringsverordening (EU) 2022/1372 wordt de datum “30 juni 2025” vervangen door “30 juni 2026”. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 juni 2025. Voor de Commissie De voorzitter Ursula VON DER LEYEN ( 1 ) PB L 317 van 23.11.2016, blz. 4 , ELI: http://data.europa.eu/eli/reg/2016/2031/oj . ( 2 ) Uitvoeringsverordening (EU) 2022/1372 van de Commissie van 5 augustus 2022 wat betreft tijdelijke maatregelen om de binnenkomst, de verplaatsing en verspreiding, de vermeerdering en het vrijkomen in de Unie van Meloidogyne graminicola (Golden & Birchfield) te voorkomen ( PB L 206 van 8.8.2022, blz. 16 , ELI: http://data.europa.eu/eli/reg_impl/2022/1372/oj ). ELI: http://data.europa.eu/eli/reg_impl/2025/1076/oj ISSN 1977-0758 (electronic edition)",
  "source": "EUR LEX"
}