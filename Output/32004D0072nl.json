{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32004D0072:NL:HTML\">",
  "content": "EUR-Lex - 32004D0072 - NL Avis juridique important | 32004D0072 2004/72/EG: Besluit van de Commissie van 5 december 2003 betreffende de financiële bĳdrage van de Gemeenschap voor de Global Conference on Animal Welfare van het OIE in 2004 Publicatieblad Nr. L 016 van 23/01/2004 blz. 0056 - 0056 Besluit van de Commissie van 5 december 2003 betreffende de financiële bijdrage van de Gemeenschap voor de Global Conference on Animal Welfare van het OIE in 2004 (2004/72/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied(1), laatstelijk gewijzigd bij Verordening (EG) nr. 806/2003(2), en met name op artikel 20, Overwegende hetgeen volgt: (1) Ingevolge Beschikking 90/424/EEG onderneemt de Gemeenschap acties op technisch en wetenschappelijk gebied die voor de ontwikkeling van de communautaire wetgeving op veterinair gebied en voor de ontwikkeling van veterinair onderwijs en veterinaire opleidingen nodig zijn, of helpt zij de lidstaten bij het ondernemen van dergelijke acties. (2) Het Internationaal Comité van het Internationale Bureau voor besmettelijke veeziekten (OIE) heeft op 29 mei 2002 Resolutie nr. XIV goedgekeurd, waardoor dierenwelzijn in de komende vijf jaar deel zal uitmaken van het werkprogramma van het OIE. (3) Daarnaast heeft het Internationaal Comité van het OIE op 20 mei 2003 Resolutie nr. XXVI goedgekeurd, waarin wordt aanbevolen om in 2004 een Wereldconferentie over het welzijn van dieren (de Wereldconferentie van het OIE) te organiseren, en waarin de bij het OIE aangesloten landen worden opgeroepen om de organisatie van die conferentie te ondersteunen. (4) In de Mededeling van de Commissie aan de Raad en het Europees Parlement over de wetgeving inzake het welzijn van landbouwhuisdieren in derde landen en de gevolgen voor de EU(3) (\"de mededeling van de Commissie\") werd voorgesteld dat de Commissie en alle lidstaten dit initiatief van het OIE zouden moeten blijven ondersteunen en voor follow-up zouden moeten zorgen. (5) De Raad (Landbouw) heeft in december 2002 specifieke conclusies betreffende dierenwelzijn goedgekeurd ten aanzien van wederzijdse bijstand in verband met controle en internationale aspecten(4). In die conclusies begroette de Raad de mededeling van de Commissie. De Raad erkende ook dat het OIE het relevante orgaan is voor het ontwikkelen van internationale normen en richtsnoeren inzake dierenwelzijn, en dat de Gemeenschap de ontwikkeling van wereldwijde normen en richtsnoeren inzake dierenwelzijn actief wil bevorderen. (6) De ontwikkeling en verspreiding door de Gemeenschap van technisch en wetenschappelijk materiaal in verband met de Wereldconferentie van het OIE zal deel uitmaken van de verdere ontwikkeling van de communautaire wetgeving op veterinair gebied en van veterinair onderwijs en veterinaire opleidingen. (7) De financiële middelen voor de bijdrage van de Gemeenschap voor de organisatie van de Wereldconferentie van het OIE in 2004 dienen daarom te worden vastgelegd. (8) Deze financiële bijdrage van de Gemeenschap dient te worden toegekend onder de voorwaarde dat de geplande conferentie daadwerkelijk en doelmatig plaatsvindt. (9) De in deze beschikking bepaalde maatregelen zijn in overeenstemming met het advies van het Permanent Comité voor de voedselketen en de diergezondheid, BESLUIT: Enig artikel De actie betreffende het publiceren en verspreiden van het technische en wetenschappelijke materiaal in verband met de OIE-Wereldconferentie over diergezondheid in 2004 (de Global Conference on Animal Welfare), te financieren uit begrotingslijn B 1 - 3 3 1 van de begroting van de Europese Unie voor 2003, tot een maximumbedrag van 40000 EUR, wordt bij dezen goedgekeurd. Gedaan te Brussel, 5 december 2003. Voor de Commissie David Byrne Lid van de Commissie (1) PB L 224 van 18.8.1990, blz. 19. (2) PB L 122 van 16.5.2003, blz. 1. (3) COM(2002) 626 def. (4) Raad van de Europese Unie. Document 15419/02.",
  "source": "EUR LEX"
}