{
  "url": "http://www.w3.org/1999/xhtml\"><!--",
  "content": "L_202302743NL.000101.fmx.xml Publicatieblad van de Europese Unie NL Serie L 2023/2743 11.12.2023 UITVOERINGSVERORDENING (EU) 2023/2743 VAN DE COMMISSIE van 8 december 2023 tot wijziging van Uitvoeringsverordening (EU) 2018/2019 wat betreft bepaalde uit het Verenigd Koninkrijk afkomstige voor opplant bestemde planten van de soorten Quercus petraea en Quercus robur en tot wijziging van Uitvoeringsverordening (EU) 2020/1213 wat betreft de fytosanitaire maatregelen voor het binnenbrengen van die voor opplant bestemde planten op het grondgebied van de Unie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( 1 ) , en met name artikel 42, lid 4, derde alinea, Overwegende hetgeen volgt: (1) Uitvoeringsverordening (EU) 2018/2019 van de Commissie ( 2 ) bevat een lijst van planten, plantaardige producten en andere materialen met een hoog risico, die op basis van een voorlopige risicobeoordeling is vastgesteld. (2) Op basis van een voorlopige beoordeling zijn 34 geslachten en één soort van voor opplant bestemde planten afkomstig uit derde landen voorlopig opgenomen in de lijst van planten met een hoog risico in Uitvoeringsverordening (EU) 2018/2019. Een van de in de lijst opgenomen geslachten is Quercus L. (3) Uitvoeringsverordening (EU) 2020/1213 van de Commissie ( 3 ) bevat de fytosanitaire maatregelen voor het binnenbrengen op het grondgebied van de Unie van bepaalde planten, plantaardige producten en andere materialen die uit de bijlage bij Uitvoeringsverordening (EU) 2018/2019 zijn geschrapt, maar waarvan de fytosanitaire risico’s nog niet volledig zijn beoordeeld. Dat komt doordat een of meer plaagorganismen waarvoor die planten als waard dienen, nog niet in de lijst van EU-quarantaineorganismen in Uitvoeringsverordening (EU) 2019/2072 van de Commissie ( 4 ) zijn opgenomen, maar mogelijk op basis van een aanvullende volledige risicobeoordeling wel aan de voorwaarden voor opneming in die lijst voldoen. (4) Op 16 juni 2022 heeft het Verenigd Koninkrijk ( 5 ) bij de Commissie twee verzoeken ingediend voor uitvoer naar de Unie van de volgende voor opplant bestemde planten (“de betrokken planten”): — tot twee jaar oude voor opplant bestemde planten van de soorten Quercus petraea en Quercus robur met een maximale diameter van 10 mm; — tot zeven jaar oude voor opplant bestemde planten van de soorten Quercus petraea en Quercus robur , met naakte wortels, met een maximale diameter van 40 mm; — tot vijftien jaar oude voor opplant bestemde planten van de soorten Quercus petraea en Quercus robur in een groeimedium, met een maximale diameter van 80 mm. Bij die verzoeken waren de relevante technische dossiers gevoegd. (5) Op 19 september 2023 heeft de Europese Autoriteit voor voedselveiligheid (EFSA) twee wetenschappelijke adviezen uitgebracht over de risicobeoordeling van de betrokken planten die afkomstig zijn uit het Verenigd Koninkrijk ( 6 ) ( 7 ) . De EFSA heeft Coniella castaneicola , Cronartium quercuum , Cryphonectria parasitica , Meloidogyne mali , Phytophthora kernoviae , Phytophthora ramorum , Thaumetopoea processionea en Trinophylum cribratum geïdentificeerd als plaagorganismen die relevant zijn voor die planten. (6) De EFSA heeft de in de dossiers beschreven risicobeperkende maatregelen voor de geïdentificeerde plaagorganismen geëvalueerd. Zij heeft geconcludeerd dat de kans dat de betrokken planten vrij zijn van die plaagorganismen groot is, mits de desbetreffende risicobeperkende maatregelen worden toegepast. (7) Op basis van dat advies wordt geacht dat het fytosanitaire risico dat voortvloeit uit het op het grondgebied van de Unie binnenbrengen van de betrokken planten tot een aanvaardbaar niveau wordt teruggebracht als passende maatregelen worden genomen om het risico op plaagorganismen dat die planten inhouden, te beperken. (8) De door het Verenigd Koninkrijk in de technische dossiers beschreven maatregelen worden toereikend geacht om het risico dat uit het binnenbrengen op het grondgebied van de Unie van de betrokken planten voortvloeit, tot een aanvaardbaar niveau te beperken. Die maatregelen moeten daarom worden vastgesteld als fytosanitaire invoervoorschriften om de fytosanitaire bescherming van het grondgebied van de Unie te waarborgen tegen het risico dat uit het binnenbrengen van de betrokken planten voortvloeit. (9) Het fytosanitaire risico dat voortvloeit uit het op het grondgebied van de Unie binnenbrengen van vijftien jaar oude voor opplant bestemde planten met naakte wortels van de soorten Quercus petraea en Quercus robur wordt geacht lager te zijn dan of vergelijkbaar te zijn met het risico dat voortvloeit uit het binnenbrengen van voor opplant bestemde planten van de soorten Quercus petraea en Quercus robur van dezelfde leeftijd in een groeimedium. (10) Bijgevolg mogen voor opplant bestemde planten van de soorten Quercus petraea en Quercus robur die maximaal 15 jaar oud zijn en die een maximale diameter van 80 mm hebben, waartoe de betrokken planten behoren, niet langer als planten met een hoog risico worden beschouwd. (11) Uitvoeringsverordening (EU) 2018/2019 moet daarom dienovereenkomstig worden gewijzigd. (12) Cronartium quercuum en Phytophthora ramorum (niet-EU-isolaten) zijn in bijlage II bij Uitvoeringsverordening (EU) 2019/2072 opgenomen als EU-quarantaineorganismen, en Cryphonectria parasitica en Thaumetopoea processionea zijn in bijlage III bij die verordening opgenomen als ZP-quarantaineorganismen. (13) Coniella castaneicola en Phytophthora kernoviae zijn nog niet opgenomen in de lijst van EU-quarantaineorganismen in Uitvoeringsverordening (EU) 2019/2072. Er is een volledige beoordeling van het fytosanitaire risico van Coniella castaneicola en een geactualiseerde volledige beoordeling van het fytosanitaire risico van Phytophthora kernoviae nodig om te kunnen bepalen of zij aan de voorwaarden voldoen om in bijlage II bij Uitvoeringsverordening (EU) 2019/2072 te worden opgenomen en of de betrokken planten, afkomstig uit het Verenigd Koninkrijk, in bijlage VII bij die verordening moeten worden opgenomen, samen met de desbetreffende specifieke eisen. (14) Uitvoeringsverordening (EU) 2020/1213 moet daarom dienovereenkomstig worden gewijzigd. (15) Wat Trinophylum cribratum betreft, wordt in het advies van de EFSA gesteld dat er geen bewijs is dat de desbetreffende planten een route vormen waarlangs het plaagorganisme op het grondgebied van de Unie kan worden binnengebracht. Bovendien is voor het plaagorganisme geen significant effect op de aangeplante gastheren geregistreerd. Om deze redenen zijn met betrekking tot dat plaagorganisme geen invoervoorschriften nodig. (16) Meloidogyne mali is niet in de lijst van EU-quarantaineorganismen opgenomen. De Plantenbeschermingsorganisatie voor Europa en het gebied van de Middellandse Zee heeft in september 2017 een analyse van het fytosanitaire risico van dat plaagorganisme gepubliceerd ( 8 ) . Daarin is geconcludeerd dat het plaagorganisme niet hoeft te worden gereguleerd als EU-quarantaineorganisme, noch als door de EU gereguleerd niet-quarantaineorganisme, omdat het plaagorganisme al geruime tijd in bepaalde lidstaten aanwezig is zonder dat er officiële bestrijdingsmaatregelen zijn genomen, aangezien die lidstaten van mening zijn dat het fytosanitaire risico van dat plaagorganisme laag is. Om die reden zijn met betrekking tot dat plaagorganisme geen invoervoorschriften nodig. (17) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De bijlage bij Uitvoeringsverordening (EU) 2018/2019 wordt gewijzigd overeenkomstig bijlage I bij deze verordening. Artikel 2 De bijlage bij Uitvoeringsverordening (EU) 2020/1213 wordt gewijzigd overeenkomstig bijlage II bij deze verordening. Artikel 3 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 december 2023. Voor de Commissie De voorzitter Ursula VON DER LEYEN ( 1 ) PB L 317 van 23.11.2016, blz. 4 , ELI: http://data.europa.eu/eli/reg/2016/2031/oj. ( 2 ) Uitvoeringsverordening (EU) 2018/2019 van de Commissie van 18 december 2018 tot vaststelling van een voorlopige lijst van planten, plantaardige producten of andere materialen met een hoog risico in de zin van artikel 42 van Verordening (EU) 2016/2031 en een lijst van planten waarvoor geen fytosanitair certificaat is vereist voor het binnenbrengen in de Unie in de zin van artikel 73 van die Verordening ( PB L 323 van 19.12.2018, blz. 10 , ELI: http://data.europa.eu/eli/reg_impl/2018/2019/oj). ( 3 ) Uitvoeringsverordening (EU) 2020/1213 van de Commissie van 21 augustus 2020 betreffende de fytosanitaire maatregelen voor het binnenbrengen in de Unie van bepaalde planten, plantaardige producten en andere materialen die uit de bijlage bij Uitvoeringsverordening (EU) 2018/2019 zijn geschrapt ( PB L 275 van 24.8.2020, blz. 5 , ELI: http://data.europa.eu/eli/reg_impl/2020/1213/oj). ( 4 ) Uitvoeringsverordening (EU) 2019/2072 van de Commissie van 28 november 2019 tot vaststelling van eenvormige voorwaarden voor de uitvoering van Verordening (EU) 2016/2031 van het Europees Parlement en de Raad, wat betreft beschermende maatregelen tegen plaagorganismen bij planten, en tot intrekking van Verordening (EG) nr. 690/2008 van de Commissie en tot wijziging van Uitvoeringsverordening (EU) 2018/2019 van de Commissie ( PB L 319 van 10.12.2019, blz. 1 , ELI: http://data.europa.eu/eli/reg_impl/2019/2072/oj). ( 5 ) Overeenkomstig het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie, en met name artikel 5, lid 4, van het Protocol inzake Ierland/Noord-Ierland, in samenhang met bijlage 2 bij dat protocol, gelden vermeldingen van het Verenigd Koninkrijk in deze bijlage niet voor Noord-Ierland. ( 6 ) EFSA PLH Panel (EFSA-panel voor de gezondheid van gewassen), 2023, Commodity risk assessment of Quercus petraea plants from the UK, EFSA Journal 21(10), 1-234, https://doi.org/10.2903/j.efsa.2023.8313 ( 7 ) EFSA PLH Panel (EFSA-panel voor de gezondheid van gewassen), 2023, Commodity risk assessment of Quercus robur plants from the UK, EFSA Journal 21(10), 1-243, https://doi.org/10.2903/j.efsa.2023.8314 ( 8 ) EPPO (2017) Pest risk analysis for Meloidogyne mali EPPO, Parijs. Beschikbaar op: http://www.eppo.int/QUARANTINE/Pest_Risk_Analysis/PRA_intro.htm en https://gd.eppo.int/taxon/MELGMA BIJLAGE I In de bijlage bij Uitvoeringsverordening (EU) 2018/2019 wordt in punt 1, de tabel, tweede kolom (“Omschrijving”), de tekst in de vermelding voor “ Quercus L.” vervangen door: “ Quercus L., met uitzondering van: — uit het Verenigd Koninkrijk afkomstige tot 15 jaar oude voor opplant bestemde planten van de soort Quercus petraea met een maximale diameter van 80 mm aan de voet van de stam, alsmede — uit het Verenigd Koninkrijk afkomstige tot 15 jaar oude voor opplant bestemde planten van de soort Quercus robur met een maximale diameter van 80 mm aan de voet van de stam.”. BIJLAGE II In de tabel in de bijlage bij Uitvoeringsverordening (EU) 2020/1213 wordt na de vermelding “ Persea americana Mill., stekken zonder wortels van voor opplant bestemde planten met een maximale diameter van 2 cm” de volgende vermelding ingevoegd: Planten, plantaardige producten of andere materialen GN-code Derde landen van oorsprong Maatregelen “ Quercus petraea en Quercus robur , tot 15 jaar oude voor opplant bestemde planten met een maximale diameter van 80 mm aan de voet van de stam ex 0602 10 90 ex 0602 90 41 ex 0602 90 45 ex 0602 90 46 Verenigd Koninkrijk a) Een officiële verklaring dat: i) de planten vrij zijn van Coniella castaneicola en Phytophthora kernoviae ; ii) de productielocatie sinds het begin van het laatste groeiseizoen tijdens officiële inspecties — met inbegrip van op gepaste tijden uitgevoerd laboratoriumonderzoek van alle verdachte symptomen van Phytophthora kernoviae — vrij van Coniella castaneicola en Phytophthora kernoviae is bevonden; iii) er een reinigings- en desinfecteringssysteem is opgezet om ervoor te zorgen dat instrumenten en machines vrij zijn van grond en plantenresten, en van Coniella castaneicola en Phytophthora kernoviae voordat zij op de productielocatie worden gebracht, alsmede iv) de zendingen planten onmiddellijk vóór de uitvoer officieel zijn geïnspecteerd op de aanwezigheid van Coniella castaneicola en Phytophthora kernoviae , met inbegrip van aselecte bemonstering en testen op de aanwezigheid van Coniella castaneicola en laboratoriumonderzoek van alle verdachte symptomen van Phytophthora kernoviae ; b) onder de rubriek “Aanvullende verklaring” op de fytosanitaire certificaten het volgende voor die planten wordt vermeld: i) “De zending voldoet aan Uitvoeringsverordening (EU) 2020/1213 van de Commissie.”, en ii) de gegevens van de geregistreerde productielocaties worden verstrekt.” ELI: http://data.europa.eu/eli/reg_impl/2023/2743/oj ISSN 1977-0758 (electronic edition)",
  "source": "EUR LEX"
}