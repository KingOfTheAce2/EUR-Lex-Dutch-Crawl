{
  "url": "http://www.w3.org/1999/xhtml\">",
  "content": "L_2007179NL.01003901.xml 7.7.2007 NL Publicatieblad van de Europese Unie L 179/39 OVEREENKOMST tussen de Europese Gemeenschap en de regering van de Republiek Kirgizië inzake bepaalde aspecten van luchtdiensten DE EUROPESE GEMEENSCHAP enerzijds, en DE REGERING VAN DE REPUBLIEK KIRGIZIË anderzijds, (hierna „de partijen” genoemd) VASTSTELLEND dat verscheidene lidstaten van de Europese Gemeenschap met de Republiek Kirgizië bilaterale overeenkomsten voor luchtdiensten hebben gesloten die bepalingen bevatten welke in strijd zijn met de communautaire wetgeving, VASTSTELLEND dat de Europese Gemeenschap exclusief bevoegd is voor diverse aspecten die kunnen worden opgenomen in bilaterale overeenkomsten voor luchtdiensten tussen de lidstaten van de Europese Gemeenschap en derde landen, VASTSTELLEND dat in een lidstaat gevestigde communautaire luchtvervoerders overeenkomstig de wetgeving van de Europese Gemeenschap het recht hebben op niet-discriminerende toegang tot luchtroutes tussen de lidstaten van de Europese Gemeenschap en derde landen, GELET OP de overeenkomsten tussen de Europese Gemeenschap en bepaalde derde landen waarin onderdanen van deze derde landen de mogelijkheid wordt geboden eigendom te verwerven in luchtvervoerders die een vergunning hebben gekregen overeenkomstig de wetgeving van de Europese Gemeenschap, ERKENNENDE dat sommige bepalingen van de tussen lidstaten van de Europese Gemeenschap en de Republiek Kirgizië gesloten bilaterale overeenkomsten voor luchtdiensten die in strijd zijn met de wetgeving van de Europese Gemeenschap met deze wetgeving in overeenstemming moeten worden gebracht om een solide rechtsgrond voor luchtdiensten tussen de Europese Gemeenschap en de Republiek Kirgizië tot stand te brengen en om de continuïteit van dergelijke luchtdiensten te garanderen, ERKENNENDE dat sommige bepalingen van de tussen lidstaten van de Europese Gemeenschap en de Republiek Kirgizië gesloten bilaterale overeenkomsten voor luchtdiensten die i) luchtvaartmaatschappijen verplichten of aanzetten tot overeenkomsten tussen ondernemingen, besluiten van ondernemersverenigingen en onderling afgestemde feitelijke gedragingen die ertoe strekken of ten gevolge hebben dat de mededinging op de relevante routes wordt verhinderd, beperkt of vervalst; of ii) de gevolgen van dergelijke overeenkomsten, besluiten of onderling afgestemde feitelijke gedragingen versterken; of iii) waarbij de verantwoordelijkheid voor het nemen van maatregelen die de mededinging tussen luchtvaartmaatschappijen op de relevante routes verhinderen, beperken of vervalsen, wordt toevertrouwd aan luchtvaartmaatschappijen of andere particuliere economische operatoren, het effect van de op de ondernemingen toepasselijke mededingingsregels ongedaan kunnen maken, ZIJN ALS VOLGT OVEREENGEKOMEN: Artikel 1 Algemene bepalingen 1.   In deze overeenkomst wordt onder „lidstaten” lidstaten van de Europese Gemeenschap verstaan. 2.   Wanneer in de in bijlage I vermelde overeenkomsten wordt verwezen naar onderdanen van de lidstaat die partij is bij de overeenkomst, wordt dit begrepen als een verwijzing naar onderdanen van de lidstaten van de Europese Gemeenschap. 3.   Wanneer in de in bijlage I vermelde overeenkomsten wordt verwezen naar luchtvervoerders of luchtvaartmaatschappijen van de lidstaat die partij is bij de overeenkomst, wordt dit begrepen als een verwijzing naar de door die lidstaat aangewezen luchtvervoerders of luchtvaartmaatschappijen. 4.   Het verlenen van verkeersrechten gebeurt nog steeds op basis van bestaande of toekomstige bilaterale regelingen. Artikel 2 Aanwijzing door een lidstaat 1.   De bepalingen van de leden 2 en 3 van dit artikel hebben voorrang op de overeenkomstige bepalingen van de in bijlage II, onder a) en b), genoemde artikelen wat betreft de aanwijzing van een luchtvervoerder door de desbetreffende lidstaat, de vergunningen en machtigingen die door de Republiek Kirgizië aan deze luchtvervoerder zijn toegekend en de weigering, intrekking, opschorting of beperking van de vergunningen en machtigingen van de luchtvervoerder. 2.   Wanneer de Republiek Kirgizië een aanwijzing door een lidstaat ontvangt, verleent zij zo spoedig mogelijk de passende vergunningen en machtigingen wanneer: i) de luchtvervoerder, overeenkomstig het Verdrag tot oprichting van de Europese Gemeenschap, op het grondgebied van de aanwijzende lidstaat is gevestigd en beschikt over een geldige exploitatievergunning overeenkomstig het Europese Gemeenschapsrecht; ii) de lidstaat die verantwoordelijk is voor de afgifte van het Air Operators Certificate op doeltreffende wijze controleert of de luchtvervoerder de regelgeving naleeft en de bevoegde luchtvaartautoriteit duidelijk in de aanwijzing is vermeld; en tevens iii) de luchtvervoerder rechtstreeks of door een meerderheidsbelang eigendom is van lidstaten en/of onderdanen van lidstaten, of van andere in bijlage III vermelde landen en/of onderdanen van die landen, en deze landen en/of onderdanen daadwerkelijk zeggenschap uitoefenen over de luchtvervoerder. 3.   De Republiek Kirgizië mag de vergunningen of machtigingen van een door een lidstaat aangewezen luchtvervoerder weigeren, intrekken, opschorten of beperken wanneer: i) de luchtvervoerder, overeenkomstig het Verdrag tot oprichting van de Europese Gemeenschap, niet op het grondgebied van de aanwijzende lidstaat is gevestigd en niet beschikt over een geldige exploitatievergunning overeenkomstig het Europese Gemeenschapsrecht; ii) de lidstaat die verantwoordelijk is voor de afgifte van het Air Operators Certificate niet op doeltreffende wijze controleert of de luchtvervoerder de regelgeving naleeft, of wanneer de relevante luchtvaartautoriteit niet duidelijk in de aanwijzing is vermeld; of iii) de luchtvervoerder niet rechtstreeks of door een meerderheidsbelang eigendom is van lidstaten en/of onderdanen van lidstaten of van andere in bijlage III vermelde landen en/of onderdanen van die landen, of deze landen en/of onderdanen niet daadwerkelijk zeggenschap uitoefenen over de luchtvervoerder. Bij de uitoefening van de rechten die haar krachtens dit lid zijn verleend, mag de Republiek Kirgizië geen onderscheid maken tussen communautaire luchtvervoerders op grond van nationaliteit. Artikel 3 Veiligheid 1.   De bepalingen van lid 2 van dit artikel vormen een aanvulling op de desbetreffende bepalingen in de in bijlage II, onder c), vermelde artikelen. 2.   Wanneer een lidstaat een luchtvervoerder heeft aangewezen die onder het wettelijk toezicht van een andere lidstaat valt, zijn de rechten van de Republiek Kirgizië uit hoofde van de veiligheidsvoorschriften van de overeenkomst tussen de lidstaat die de luchtvervoerder heeft aangewezen en de Republiek Kirgizië zowel van toepassing op de vaststelling, naleving of handhaving van veiligheidsnormen door die andere lidstaat als op de exploitatievergunning van die luchtvervoerder. Artikel 4 Belasting op vliegtuigbrandstof 1.   De bepalingen van lid 2 van dit artikel vormen een aanvulling op de overeenkomstige bepalingen van de in bijlage II, onder d), vermelde artikelen. 2.   Niettegenstaande eventuele andersluidende bepalingen, beletten de in bijlage II, onder d), vermelde overeenkomsten op generlei wijze dat de lidstaten op niet-discriminerende wijze belastingen, heffingen, accijnzen, vergoedingen of kosten in rekening brengen voor de brandstof die op hun grondgebied wordt geleverd voor gebruik in een vliegtuig van een aangewezen luchtvervoerder van Kirgizië dat een plaats op het grondgebied van die lidstaat verbindt met een andere plaats op het grondgebied van die lidstaat of op het grondgebied van een andere lidstaat. Artikel 5 Tarieven voor vervoer binnen de Europese Gemeenschap 1.   De bepalingen van lid 2 van dit artikel vormen een aanvulling op de desbetreffende bepalingen in de in bijlage II, onder e), vermelde artikelen. 2.   De tarieven die de luchtvervoerder(s) welke door de Republiek Kirgizië is/zijn aangewezen krachtens een in bijlage I vermelde overeenkomst die een in bijlage II, onder e), vermelde bepaling bevat, in rekening brengen voor vervoer dat volledig binnen de Europese Gemeenschap plaatsvindt, zijn onderhevig aan de Europese Gemeenschapswetgeving. Artikel 6 Verenigbaarheid met de mededingingsregels 1.   Onverminderd andersluidende bepalingen mag niets in de in bijlage I vermelde overeenkomsten i) aanzetten tot overeenkomsten tussen ondernemingen, besluiten van ondernemersverenigingen en onderling afgestemde feitelijke gedragingen die de mededinging verhinderen of verstoren; ii) de gevolgen van dergelijke overeenkomsten, besluiten of onderling afgestemde feitelijke gedragingen versterken; of iii) de verantwoordelijkheid voor het nemen van maatregelen die de mededinging verhinderen, verstoren of beperken, toevertrouwen aan particuliere economische operatoren. 2.   De bepalingen in de in bijlage I vermelde overeenkomsten die niet verenigbaar zijn met lid 1 van dit artikel worden niet toegepast. Artikel 7 Bijlagen bij de overeenkomst De bijlagen bij deze overeenkomst maken integrerend deel uit van de overeenkomst. Artikel 8 Herziening of wijziging De overeenkomstsluitende partijen mogen deze overeenkomst op elk ogenblik met wederzijdse instemming wijzigen. Artikel 9 Inwerkingtreding en voorlopige toepassing 1.   Deze overeenkomst treedt in werking wanneer de partijen elkaar schriftelijk hebben medegedeeld dat zij hun interne procedures voor de inwerkingtreding van de overeenkomst hebben voltooid. 2.   Onverminderd het bepaalde in lid 1 stemmen de partijen ermee in deze overeenkomst voorlopig toe te passen vanaf de eerste dag van de maand volgende op de datum waarop de partijen elkaar in kennis hebben gesteld van de voltooiing van de vereiste procedures. 3.   Deze overeenkomst is van toepassing op alle overeenkomsten en andere in bijlage I vermelde regelingen tussen lidstaten en de Republiek Kirgizië die op de datum van de ondertekening van deze overeenkomst nog niet in werking zijn getreden, met ingang van de datum van inwerkingtreding of voorlopige toepassing van die overeenkomsten en regelingen. Artikel 10 Beëindiging 1.   Wanneer een in bijlage I vermelde overeenkomst wordt beëindigd, worden ook alle bepalingen van de onderhavige overeenkomst die betrekking hebben op de desbetreffende in bijlage I vermelde overeenkomst tegelijkertijd beëindigd. 2.   Wanneer alle in bijlage I vermelde overeenkomsten worden beëindigd, wordt de onderhavige overeenkomst tegelijkertijd beëindigd. TEN BLIJKE WAARVAN de ondergetekenden, daartoe naar behoren gemachtigd, deze overeenkomst hebben ondertekend. Gedaan te Brussel, in tweevoud, op de eerste juni 2007 in de Bulgaarse, Tsjechische, Deense, Nederlandse, Engelse, Estse, Finse, Franse, Duitse, Griekse, Hongaarse, Italiaanse, Letse, Litouwse, Maltese, Poolse, Portugese, Roemeense, Slowaakse, Sloveense, Spaanse, Zweedse, Russische en Kirgizische taal. За Европейската общнoст Por la Comunidad Europea Za Evropské společenství For Det Europæiske Fællesskab Für die Europäische Gemeinschaft Euroopa Ühenduse nimel Για την Ευρωπαϊκή Κοινότητα For the European Community Pour la Communauté européenne Per la Comunità europea Eiropas Kopienas vārdā Europos bendrijos vardu Az Európai Közösség részéről Għall-Komunità Ewropea Voor de Europese Gemeenschap W imieniu Wspólnoty Europejskiej Pela Comunidade Europeia Pentru Comunitatea Europeană Za Európske spoločenstvo Za Evropsko skupnost Euroopan yhteisön puolesta För Europeiska gemenskapen Европa Шериктештиги γчγн За Европейское Сообщество За правителствοтο на Рeпублика Киргизстан Por el Gobierno de la República Kirguisa Za vládu Kyrgyzské republiky For Den Kirgisiske Republiks regering Für die Regierung der Kirgisischen Republik Kirgiisi Vabariigi valitsuse nimel Για την Κυβέρνηοη της Δημοκρατίας της Κιργιζίας For the Government of the Kyrgyz Republic Pour le gouvernement de la République kirghize Per il governo della Repubblica del Kirghizistan Kirgizstānas Republikas valdības vārdā Kirgizijos Respublikos Vyriausybės vardu A Kirgiz Köztársaság kormánya részéről Għall-Gvern Tar-Repubblika Kirgiża Voor de Regering van de Republiek Kirgizië W imieniu rządu Republiki Kirgiskiej Pelo Governo da República do Quirguizistão Pentru Guvernul Republicii Kârgâszstan Za vládu Kirgizskej republiky Za vlado Kirgiške republike Kirgisian tasavallan hallituksen puolesta För Republiken Kirgizistans regering За Правительство Кыргызской Республики BIJLAGE I Lijst van de overeenkomsten waarnaar wordt verwezen in artikel 1 van deze overeenkomst Overeenkomsten voor luchtdiensten tussen de Republiek Kirgizië en lidstaten van de Europese Gemeenschap die, op de datum van ondertekening van onderhavige overeenkomst, zijn gesloten, ondertekend en/of geparafeerd — Luchtvervoersovereenkomst tussen de federale regering van Oostenrijk en de regering van de Republiek Kirgizië, opgesteld te Wenen op 17 maart 1998, hierna de „overeenkomst tussen Kirgizië en Oostenrijk” genoemd, in bijlage II; — Overeenkomst voor luchtdiensten tussen de regering van de Republiek Tsjechië en de regering van de Republiek Kirgizië, opgesteld te Praag op 29 april 2004, hierna de „overeenkomst tussen Kirgizië en Tsjechië” genoemd, in bijlage II; — Luchtvervoersovereenkomst tussen de regering van de Bondsrepubliek Duitsland en de regering van de Republiek Kirgizië, opgesteld te Bishkek op 13 mei 1997, hierna de „overeenkomst tussen Kirgizië en Duitsland” genoemd, in bijlage II; — Overeenkomst voor luchtdiensten tussen de regering van de Republiek Kirgizië en de regering van de Helleense Republiek, geparafeerd te Athene op 1 november 2004, hierna de „overeenkomst tussen Kirgizië en Griekenland” genoemd, in bijlage II; — Overeenkomst voor luchtdiensten tussen de regering van de Republiek Kirgizië en de regering van de Slowaakse Republiek, geparafeerd te Bishkek op 27 september 2006, hierna de „overeenkomst tussen Kirgizië en Slowakije” genoemd, in bijlage II; — Overeenkomst voor luchtdiensten tussen de regering van het Verenigd Koninkrijk van Groot-Brittannië en Noord-Ierland en de regering van de Republiek Kirgizië, opgesteld te Londen op 8 december 1994, hierna de „overeenkomst tussen Kirgizië en het Verenigd Koninkrijk” genoemd, in bijlage II, Laatstelijk gewijzigd bij de Intentieverklaring tussen de burgerluchtvaartautoriteiten van de twee landen, opgesteld te Londen op 2 september 2003, hierna de „Intentieverklaring tussen Kirgizië en het Verenigd Koninkrijk” genoemd. BIJLAGE II Lijst van de artikelen van de in bijlage I vermelde overeenkomsten waarnaar wordt verwezen in de artikelen 2 tot en met 5 van onderhavige overeenkomst a) Aanwijzing door een lidstaat: — artikel 3, lid 5, van de overeenkomst tussen Kirgizië en Oostenrijk; — artikel 3, lid 4, van de overeenkomst tussen Kirgizië en Tsjechië; — artikel 3, lid 4, van de overeenkomst tussen Kirgizië en Duitsland; — artikel 3, lid 2, onder a), van de overeenkomst tussen Kirgizië en Griekenland; — artikel 4, lid 4, van de overeenkomst tussen Kirgizië en het Verenigd Koninkrijk en bijlage B, artikel 4, onder a), van de Intentieverklaring tussen Kirgizië en het Verenigd Koninkrijk. b) Weigering, intrekking, opschorting of beperking van vergunningen en machtigingen: — artikel 4, lid 1, onder a), van de overeenkomst tussen Kirgizië en Oostenrijk; — artikel 4, lid 1, onder b), van de overeenkomst tussen Kirgizië en Tsjechië; — artikel 4, lid 1, onder a), van de overeenkomst tussen Kirgizië en Griekenland; — artikel 5, lid 1, onder a), van de overeenkomst tussen Kirgizië en het Verenigd Koninkrijk en bijlage B, artikel 5, lid 1, onder a), van de Intentieverklaring tussen Kirgizië en het Verenigd Koninkrijk. c) Veiligheid: — artikel 6 van de overeenkomst tussen Kirgizië en Oostenrijk; — artikel 7 van de overeenkomst tussen Kirgizië en Tsjechië; — artikel 12 van de overeenkomst tussen Kirgizië en Duitsland; — artikel 8 van de overeenkomst tussen Kirgizië en Griekenland; — bijlage B, artikel 13 bis, van de Intentieverklaring tussen Kirgizië en het Verenigd Koninkrijk. d) Belasting op vliegtuigbrandstof: — artikel 7 van de overeenkomst tussen Kirgizië en Oostenrijk; — artikel 8 van de overeenkomst tussen Kirgizië en Tsjechië; — artikel 6 van de overeenkomst tussen Kirgizië en Duitsland; — artikel 9 van de overeenkomst tussen Kirgizië en Griekenland; — artikel 9 van de overeenkomst tussen Kirgizië en Slowakije; — artikel 8 van de overeenkomst tussen Kirgizië en het Verenigd Koninkrijk. e) Tarieven voor vervoer binnen de Europese Gemeenschap: — artikel 11 van de overeenkomst tussen Kirgizië en Oostenrijk; — artikel 12 van de overeenkomst tussen Kirgizië en Tsjechië; — artikel 10 van de overeenkomst tussen Kirgizië en Duitsland; — artikel 13 van de overeenkomst tussen Kirgizië en Griekenland; — artikel 7 van de overeenkomst tussen Kirgizië en het Verenigd Koninkrijk en bijlage B, artikel 7, van de Intentieverklaring tussen Kirgizië en het Verenigd Koninkrijk. BIJLAGE III Lijst van andere landen waarnaar wordt verwezen in artikel 2 van deze overeenkomst a) De Republiek IJsland (in het kader van de overeenkomst inzake de Europese Economische Ruimte); b) Het Vorstendom Liechtenstein (in het kader van de overeenkomst inzake de Europese Economische Ruimte); c) Het Koninkrijk Noorwegen (in het kader van de overeenkomst inzake de Europese Economische Ruimte); d) De Zwitserse Bondsstaat (in het kader van de overeenkomst inzake luchtvervoer tussen de Europese Gemeenschap en de Zwitserse Bondsstaat).",
  "source": "EUR LEX"
}