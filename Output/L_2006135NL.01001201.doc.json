{
  "url": "http://www.w3.org/1999/xhtml\">",
  "content": "L_2006135NL.01001201.xml 23.5.2006 NL Publicatieblad van de Europese Unie L 135/12 BESLUIT VAN DE RAAD van 15 mei 2006 betreffende het standpunt van de Europese Gemeenschap over het ontwerp-reglement van de Economische Commissie voor Europa van de Verenigde Naties inzake de goedkeuring van adaptieve koplampsystemen (AFS) voor motorvoertuigen (Voor de EER relevante tekst) (2006/364/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Besluit 97/836/EG van de Raad van 27 november 1997 inzake de toetreding van de Europese Gemeenschap tot de overeenkomst van de Economische Commissie voor Europa van de Verenigde Naties betreffende het aannemen van eenvormige technische eisen voor wielvoertuigen, uitrustingsstukken en onderdelen die kunnen worden aangebracht en/of gebruikt op wielvoertuigen en de voorwaarden voor wederzijdse erkenning van goedkeuringen verleend op basis van deze eisen („herziene overeenkomst van 1958”) ( 1 ) , en met name op artikel 4, lid 2, tweede streepje, Gezien het voorstel van de Commissie, Gezien de instemming van het Europees Parlement ( 2 ) , Overwegende hetgeen volgt: (1) Het ontwerp-reglement van de Economische Commissie voor Europa van de Verenigde Naties inzake de goedkeuring van adaptieve koplampsystemen (AFS) voor motorvoertuigen („het ontwerp-reglement”) zal de technische belemmeringen voor de handel in motorvoertuigen tussen de overeenkomstsluitende partijen opheffen voor wat deze onderdelen betreft, terwijl toch een hoog niveau van veiligheid en milieubescherming wordt gewaarborgd. (2) Het is zaak het standpunt van de Gemeenschap over het ontwerp-reglement te bepalen. (3) Dit ontwerp-reglement moet worden opgenomen in het communautaire systeem voor de typegoedkeuring van motorvoertuigen, BESLUIT: Artikel 1 Het ontwerp-reglement, zoals vervat in de documenten TRANS/WP.29/2005/31 en TRANS/WP.29/2005/31/add.1, wordt goedgekeurd. Artikel 2 Bij de stemming die zal plaatsvinden tijdens de vergadering van het Administratief Comité ter gelegenheid van een van de volgende zittingen van het Wereldforum voor de harmonisatie van reglementen voor voertuigen van de VN/ECE stemt de Gemeenschap, vertegenwoordigd door de Commissie, voor het ontwerp-reglement. Artikel 3 Het VN/ECE-reglement wordt opgenomen in het communautaire systeem voor de typegoedkeuring van motorvoertuigen. Gedaan te Brussel, 15 mei 2006. Voor de Raad De voorzitster U. PLASSNIK ( 1 ) PB L 346 van 17.12.1997, blz. 78 . ( 2 ) Nog niet bekendgemaakt in het Publicatieblad.",
  "source": "EUR LEX"
}