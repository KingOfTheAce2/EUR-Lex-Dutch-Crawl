{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31987D0545:NL:HTML\">",
  "content": "EUR-Lex - 31987D0545 - NL Avis juridique important | 31987D0545 87/545/EEG: Beschikking van de Commissie van 4 november 1987 betreffende de modernisering van de landbouwbedrijven in Ierland overeenkomstig Richtlijn 72/159/EEG van de Raad (Slechts de tekst in de Engelse taal is authentiek) Publicatieblad Nr. L 327 van 18/11/1987 blz. 0023 - 0024 ***** BESCHIKKING  VAN DE COMMISSIE van 4 november 1987 betreffende de modernisering van de landbouwbedrijven in Ierland overeenkomstig Richtlijn 72/159/EEG van de Raad (Slechts de tekst in de Engelse taal is authentiek) (87/545/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Richtlijn 72/159/EEG van de Raad van 17 april 1972 betreffende de modernisering van landbouwbedrijven (1), en met name op artikel 18, lid 3, Overwegende dat de Ierse Regering op 9 juni 1987 overeenkomstig het bepaalde in artikel 17, lid 4, van Richtlijn 72/159/EEG een memorandum heeft ingediend met enerzijds de bepalingen die achtereenvolgens in 1983, 1984 en 1985 zijn vastgesteld inzake de bij de uitvoering van bedrijfsontwikkelingsplannen verleende investeringssteun en anderzijds gegevens inzake de gevolgen van deze bepalingen voor de per 10 februari 1983 ingediende maar nog niet volledig afgewikkelde bedrijfsontwikkelingsplannen; Overwegende dat de Commissie overeenkomstig artikel 18, lid 3, van Richtlijn 72/159/EEG moet beslissen of de bedoelde bepalingen aan de voorschriften en het doel van de voornoemde richtlijn beantwoorden en of de noodzakelijke samenhang tussen de verschillende maatregelen aanwezig is, zodat aan de voorwaarden voor financiële deelneming van de Gemeenschap is voldaan; Overwegende dat de op 10 februari 1983 in werking getreden bepalingen, waarbij de verlening van investeringssteun voor gebouwen en onroerend goed is geschorst en die voor roerende goederen is afgeschaft, zijn vastgesteld in verband met de ernstige begrotingssituatie in Ierland; Overwegende dat de op 3 januari 1984 in werking getreden bepalingen, waarbij de investeringssteun voor bepaalde soorten gebouwen en onroerend goed weer is ingevoerd, zijn vastgesteld om de besteding van de beschikbare financiële middelen te concentreren op de voor het slagen van de bedrijfsontwikkelingsplannen essentiële produktieve investeringen; Overwegende dat voor alle vóór 10 februari 1983 goedgekeurde steun de financiële verplichtingen van de Ierse Regering zijn nagekomen en dat de vóór 10 februari 1983 aangevraagde steun voor investeringen in gebouwen en onroerend goed die vóór 3 januari 1984 zijn begonnen door de Ierse Regering is toegekend; Overwegende dat de Ierse Regering heeft aangetoond dat de in 1983 en 1984 ingevoerde bepalingen voor een slechts zeer gering gedeelte van de op 10 februari 1983 nog niet afgewikkelde bedrijfsontwikkelingsplannen ernstige gevolgen hebben gehad, en dat het slagen van een groot aantal van de onderbroken bedrijfsontwikkelingsplannen zou zijn verhinderd door de inwerkingtreding van de voorschriften van de Gemeenschap met betrekking tot de beperking van de melkproduktie; Overwegende dat de instantie die moet medewerken aan het opstellen van de bedrijfsontwikkelingsplannen en die deze plannen moet goedkeuren haar activiteit niet heeft onderbroken; Overwegende dat het Comité van het EOGFL over de financiële aspecten is geraadpleegd; Overwegende dat de in deze beschikking vervatte maatregelen in overeenstemming zijn met het advies van het Permanent Comité voor de Landbouwstructuur, HEEFT DE VOLGENDE BESCHIKKING GEGEVEN: Artikel 1 De achtereenvolgens in 1983, 1984 en 1985 vastgestelde bepalingen inzake de steun voor investeringen die nodig zijn voor de uitvoering van bedrijfsontwikkelingsplannen in de zin van Richtlijn 72/159/EEG voldoen nog steeds aan de voorwaarden voor financiële deelneming van de Gemeenschap aan de in artikel 15 van de richtlijn bedoelde gemeenschappelijke actie. Artikel 2 Deze beschikking is gericht tot Ierland. Gedaan te Brussel, 4 november 1987. Voor de Commissie Frans ANDRIESSEN Vice-Voorzitter (1) PB nr. L 96 van 23. 4. 1972, blz. 1.",
  "source": "EUR LEX"
}