{
  "url": "http://www.w3.org/1999/xhtml\"><!--",
  "content": "L_2012135NL.01000101.xml 25.5.2012 NL Publicatieblad van de Europese Unie L 135/1 UITVOERINGSVERORDENING (EU) Nr. 440/2012 VAN DE COMMISSIE van 24 mei 2012 tot wijziging van Uitvoeringsverordening (EU) nr. 439/2011 houdende afwijking van de in Verordening (EEG) nr. 2454/93 opgenomen definitie van het begrip „producten van oorsprong” in het kader van het schema van algemene tariefpreferenties in verband met de bijzondere situatie van Kaapverdië wat de uitvoer van bepaalde visserijproducten naar de Europese Unie betreft DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 1 ) , en met name artikel 247, Gezien Verordening (EEG) nr. 2454/93 van de Commissie van 2 juli 1993 houdende vaststelling van enkele bepalingen ter uitvoering van Verordening (EEG) nr. 2913/92 van de Raad tot vaststelling van het communautair douanewetboek ( 2 ) , en met name artikel 89, lid 1, onder b), Overwegende hetgeen volgt: (1) Bij Verordening (EG) nr. 815/2008 ( 3 ) stond de Commissie Kaapverdië toe om af te wijken van de oorsprongsregels van Verordening (EEG) nr. 2454/93. Bij Uitvoeringsverordening (EU) nr. 439/2011 ( 4 ) stond de Commissie Kaapverdië een nieuwe afwijking van deze oorsprongsregels toe ( 5 ) . De geldigheidsduur van deze afwijking is op 31 december 2011 verstreken. (2) Per brief van 21 november 2011 heeft Kaapverdië een verzoek ingediend om deze afwijking met drie jaar te verlengen, d.w.z. van 2012 tot en met 2014. Dit verzoek betreft een hoeveelheid van 2 500 t voor bereidingen of conserven van makreelfilets en 875 t voor bereidingen of conserven van valse bonito of kogeltonijn. (3) De totale toegestane jaarlijkse hoeveelheden die met de afwijking aan Kaapverdië waren verleend, hebben tussen 2008 en 2011 in aanzienlijke mate bijgedragen tot de verbetering van de situatie in de Kaapverdische visverwerkende sector. Deze hoeveelheden zorgden tot op zekere hoogte ook voor de opleving van de Kaapverdische ambachtelijke vloot, die van vitaal belang is voor het land. Een volledige opleving van de Kaapverdische vloot tot het beoogde niveau vereist echter opnieuw een verhoging van de beschikbare capaciteit om de Kaapverdische visverwerkende industrie van voldoende van oorsprong zijnde grondstoffen te voorzien. (4) In het verzoek wordt aannemelijk gemaakt dat, indien de afwijking niet wordt toegestaan, de Kaapverdische visverwerkende sector het moeilijk zou hebben om zijn uitvoer naar de Europese Unie voort te zetten, waardoor de verdere ontwikkeling van de Kaapverdische vloot voor de kleinschalige pelagische visserij op de helling zou kunnen komen te staan. (5) De afwijking moet Kaapverdië voldoende tijd geven om zich te conformeren aan de regels voor de verkrijging van preferentiële oorsprong. Er is meer tijd nodig om voort te bouwen op de resultaten die al door Kaapverdië zijn behaald in een poging zijn lokale vissersvloot nieuw leven in te blazen. (6) Om er zeker van te zijn dat de tijdelijke afwijking slechts geldt voor de tijd die Kaapverdië nodig heeft om zich aan de regels te conformeren, moet de afwijking worden toegestaan voor een periode van drie jaar, d.w.z. van 2012 tot en met 2014, met een jaarlijkse hoeveelheid van 2 500 t voor bereidingen of conserven van makreelfilets en 875 t voor bereidingen of conserven van valse bonito of kogeltonijn. (7) Om de continuïteit van de uitvoer uit Kaapverdië naar de Unie te garanderen, moet de afwijking met terugwerkende kracht vanaf 1 januari 2012 worden toegestaan. (8) Duidelijkheidshalve zij expliciet vermeld dat het enige niet van oorsprong zijnde materiaal voor de productie van bereidingen of conserven van makreelfilets, en bereidingen of conserven van filets van valse bonito en kogeltonijn van de GN-codes 1604 15 11  en ex 1604 19 97 , makreel, valse bonito en kogeltonijn moet zijn van de GS-posten 0302 of 0303 om de bereidingen of conserven van filets van makreel, valse bonito en kogeltonijn voor de afwijking in aanmerking te laten komen. (9) Aangezien de GN-code 1604 19 98  sinds 1 januari 2012 is vervangen door de GN-code 1604 19 97 , is het wenselijk de GN-codes bij te werken voor de producten waarvoor de afwijking is toegestaan. (10) Uitvoeringsverordening (EU) nr. 439/2011 moet daarom dienovereenkomstig worden gewijzigd. (11) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 Uitvoeringsverordening (EU) nr. 439/2011 wordt als volgt gewijzigd: 1) De artikelen 1 en 2 komen als volgt te luiden: „Artikel 1 In afwijking van de artikelen 72, 73 en 75 tot en met 79 van Verordening (EEG) nr. 2454/93, worden de volgende goederen als van oorsprong uit Kaapverdië beschouwd overeenkomstig de in de artikelen 2, 3 en 4 van deze verordening opgenomen bepalingen: a) bereidingen of conserven van makreelfilets van de GN-codes 1604 15 11  en ex 1604 19 97 , vervaardigd in Kaapverdië van niet van oorsprong zijnde makreel van de GS-posten 0302 of 0303; b) bereidingen of conserven van filets van valse bonito of kogeltonijn van de GN-code ex 1604 19 97 , vervaardigd in Kaapverdië van niet van oorsprong zijnde valse bonito of kogeltonijn van de GS-posten 0302 of 0303. Artikel 2 De in artikel 1 bedoelde afwijking is van toepassing op producten die worden uitgevoerd uit Kaapverdië en voor het vrije verkeer in de Unie worden aangegeven, mits aan de voorwaarden van artikel 74 van Verordening (EEG) nr. 2454/93 is voldaan, in de perioden van 1 januari 2011 tot en met 31 december 2011, 1 januari 2012 tot en met 31 december 2012, 1 januari 2013 tot en met 31 december 2013 en 1 januari 2014 tot en met 31 december 2014, tot de hoogte van de in de bijlage vermelde hoeveelheden voor elk ingevoerd product.”. 2) De bijlage wordt vervangen door de tekst in de bijlage bij deze verordening. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2012. Deze verordening is verbindend in al haar onderdelen en is rechtstreeks toepasselijk in de lidstaten overeenkomstig de Verdragen. Gedaan te Brussel, 24 mei 2012. Voor de Commissie De voorzitter José Manuel BARROSO ( 1 ) PB L 302 van 19.10.1992, blz. 1 . ( 2 ) PB L 253 van 11.10.1993, blz. 1 . ( 3 ) PB L 220 van 15.8.2008, blz. 11 . ( 4 ) PB L 119 van 7.5.2011, blz. 1 . ( 5 ) PB L 307 van 23.11.2010, blz. 1 . BIJLAGE „BIJLAGE Volgnummer GN-code Omschrijving Periode Hoeveelheid (in tonnen nettogewicht) 09.1647 1604 15 11 ex 1604 19 97 Bereidingen of conserven van makreelfilets ( Scomber scombrus, Scomber japonicus, Scomber colias) 1.1.2011 t/m 31.12.2011 2 500 1.1.2012 t/m 31.12.2012 2 500 1.1.2013 t/m 31.12.2013 2 500 1.1.2014 t/m 31.12.2014 2 500 09.1648 ex 1604 19 97 Bereidingen of conserven van filets van valse bonito of kogeltonijn ( Auxis thazard, Auxis rochei ) 1.1.2011 t/m 31.12.2011 875 1.1.2012 t/m 31.12.2012 875 1.1.2013 t/m 31.12.2013 875 1.1.2014 t/m 31.12.2014 875 ”",
  "source": "EUR LEX"
}