{
  "url": "http://www.w3.org/1999/xhtml\">",
  "content": "L_2005340NL.01007801.xml 23.12.2005 NL Publicatieblad van de Europese Unie L 340/78 BESCHIKKING VAN DE COMMISSIE van 22 december 2005 tot wijziging van Besluit 2005/237/EG wat betreft de financiële steun van de Gemeenschap voor de werking van het communautaire referentielaboratorium voor aviaire influenza in 2005 (Kennisgeving geschied onder nummer C(2005) 5617) (Slechts de tekst in de Engelse taal is authentiek) (2005/935/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 28, lid 2, Overwegende hetgeen volgt: (1) Richtlijn 92/40/EEG van de Raad van 19 mei 1992 tot vaststelling van communautaire maatregelen voor de bestrijding van aviaire influenza ( 2 ) stelt vast welke communautaire bestrijdingsmaatregelen moeten worden genomen in geval van een uitbraak van aviaire influenza bij pluimvee. Zij voorziet ook in de aanwijzing van nationale laboratoria voor aviaire influenza en een communautair referentielaboratorium voor aviaire influenza. (2) Krachtens Besluit 2005/237/EG van de Commissie van 15 maart 2005 betreffende de financiële steun van de Gemeenschap voor de werking van bepaalde communautaire referentielaboratoria op het gebied van diergezondheid en levende dieren in 2005 ( 3 ) is financiële steun van de Gemeenschap toegekend aan het in Richtlijn 92/40/EEG aangewezen communautaire referentielaboratorium voor aviaire influenza. (3) Recente ontwikkelingen in de diergezondheidssituatie met betrekking tot aviaire influenza in de Gemeenschap en derde landen hebben geleid tot een aanzienlijke toename van het werk dat het communautaire referentielaboratorium voor aviaire influenza in verband met deze ziekte moet verrichten. De toename is vooral te wijten aan de karakterisering van de aan het laboratorium toegezonden virussen en de productie en de bijwerking van het huidige panel van reagentia en de distributie daarvan. (4) Bovendien speelt het communautaire referentielaboratorium voor aviaire influenza een sleutelrol bij de ondersteuning van de diagnose-eenheden in de nationale referentielaboratoria voor aviaire influenza, wat ook bezoeken aan die laboratoria omvat. (5) De uitbreiding van het arsenaal beschikbare diagnosemiddelen, zoals de validering van nieuwe moleculaire diagnosetechnieken en -methodologieën, de vaststelling van normen en de uitvoering van interlaboratoriumproeven, die aan de functies en taken van het goedgekeurde werkprogramma voor 2005 zijn toegevoegd, hebben de activiteiten van het communautaire referentielaboratorium voor aviaire influenza doen toenemen. (6) De Commissie heeft de recente informatie geanalyseerd die het communautaire referentielaboratorium voor aviaire influenza over de vereiste uitgaven voor 2005 heeft verstrekt. Rekening houdend met deze informatie moet de financiële bijdrage van de Gemeenschap aan dat laboratorium worden aangepast en daarom moeten extra financiële middelen voor 2005 worden toegewezen. (7) Besluit 2005/237/EG moet daarom dienovereenkomstig worden gewijzigd. (8) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 In artikel 3 van Besluit 2005/237/EG wordt „135 000 EUR” vervangen door „285 000 EUR”. Artikel 2 Deze beschikking is gericht tot het Verenigd Koninkrijk van Groot-Brittannië en Noord-Ierland. Gedaan te Brussel, 22 december 2005. Voor de Commissie Markos KYPRIANOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Richtlijn 2003/99/EG van het Europees Parlement en de Raad ( PB L 325 van 12.12.2003, blz. 31 ). ( 2 ) PB L 167 van 22.6.1992, blz. 1 . Richtlijn laatstelijk gewijzigd bij de Toetredingsakte van 2003 ( PB L 122 van 16.5.2003, blz. 1 ). ( 3 ) PB L 72 van 18.3.2005, blz. 47 .",
  "source": "EUR LEX"
}