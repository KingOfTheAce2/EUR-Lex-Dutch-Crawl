{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003G0611(01):NL:HTML\">",
  "content": "EUR-Lex - 32003G0611(01) - NL Avis juridique important | 32003G0611(01) Resolutie van de Raad van 26 mei 2003 betreffende de horizontale aspecten van cultuur: versterking van synergieën met andere sectoren en communautaire activiteiten en uitwisseling van goede praktijken in verband met de sociale en economische dimensies van cultuur Publicatieblad Nr. C 136 van 11/06/2003 blz. 0001 - 0002 Resolutie van de Raad van 26 mei 2003 betreffende de horizontale aspecten van cultuur: versterking van synergieën met andere sectoren en communautaire activiteiten en uitwisseling van goede praktijken in verband met de sociale en economische dimensies van cultuur (2003/C 136/01) DE RAAD VAN DE EUROPESE UNIE, 1. GELET OP het feit dat de Gemeenschap, overeenkomstig het Verdrag tot oprichting van de Europese Gemeenschap, bij haar optreden uit hoofde van andere bepalingen van dit Verdrag rekening houdt met de culturele aspecten, met name om de culturele verscheidenheid te eerbiedigen en te bevorderen; 2. HERINNEREND AAN de resolutie van de Raad van 20 januari 1997(1) betreffende de horizontale aspecten van cultuur, waarin verscheidene voorstellen zijn opgenomen betreffende de manier waarop culturele aspecten kunnen worden geïntegreerd in de communautaire activiteiten; 3. ERAAN HERINNEREND dat in de resolutie van de Raad van 21 januari 2002(2) inzake de plaats van cultuur in het Europese bestel gewezen wordt op de noodzaak van synergieën en onderlinge complementariteit tussen de culturele sector en de verschillende communautaire maatregelen; 4. ERAAN HERINNEREND dat de Raad op 25 juni 2002(3) een resolutie heeft aangenomen over een werkplan voor Europese samenwerking inzake cultuur, en dat dit werkplan voorziet in een aantal prioriteiten, waaronder horizontale aspecten van het optreden op cultureel gebied (synergieën met andere communautaire werkterreinen en activiteiten, de economische en sociale dimensie van cultuur, mobiliteit van personen en verspreiding van werken, alsmede de ontwikkeling van de bedrijvigheid in de culturele en de creatieve sector); 5. ERAAN HERINNEREND dat reeds een aanvang is gemaakt met de follow-up van de horizontale aspecten van het werkplan en dat de Raad op 19 december 2002 een resolutie heeft aangenomen over de uitvoering van het werkplan voor Europese samenwerking inzake cultuur: Europese meerwaarde en mobiliteit van personen en verspreiding van werken in de culturele sector(4); 6. WIJZEND OP de interactie tussen cultuur en andere sectoren, zowel in de lidstaten als op Europees niveau; 7. BENADRUKT NOGMAALS het belang van een daadwerkelijke synergie met alle andere - interne en externe - relevante werkterreinen en activiteiten van de Gemeenschap; 8. WIJST EROP dat de cultuur in sterke mate bijdraagt tot desegregatie en sociale integratie; 9. SPREEKT ZIJN ERKENTELIJKHEID UIT VOOR de werkzaamheden die reeds in de lidstaten en door de Europese Commissie zijn aangevangen en BEKLEMTOONT dat extra inspanningen moeten worden geleverd om cultuur in andere sectoren op te nemen teneinde cultuur tot een centraal element van Europese integratie te maken; 10. VERZOEKT de Commissie om, mits zij tijdig over de gegevens van alle lidstaten beschikt, nog vóór eind 2003 een mededeling in te dienen over de culturele dimensie van de EU-structuurfondsen in de periode 1994-1999, en ziet met belangstelling uit naar het derde verslag van de Commissie over economische en sociale samenhang, alsmede naar de tussentijdse evaluatie van de structuurfondsen; 11. ZIET UIT naar de gedachtewisseling die in 2004, onder leiding van de Commissie, op basis van de bovengenoemde elementen zal plaatsvinden en waarin bekeken zal worden op welke manier de bijdrage van cultuur aan de economische en sociale cohesie kan worden versterkt; 12. VERZOEKT de lidstaten en de Commissie om, binnen hun respectieve bevoegdheden en verantwoordelijkheden, zorg te dragen voor: - versterking van de synergieën van de culturele sector met andere communautaire werkterreinen en activiteiten, vanaf de vroegst mogelijke voorbereidingsfase van een maatregel of een beleid tot aan de uitvoering ervan, door evaluatie op alle passende niveaus; - een onderzoek van de methoden waarmee gestalte zou kunnen worden gegeven aan de uitwisseling van goede praktijken met betrekking tot de economische en sociale dimensie van cultuur, en daarbij ook aandacht te schenken aan de wijze waarop culturele activiteiten kunnen bijdragen tot de sociale integratie en de bevordering van culturele verscheidenheid; 13. KOMT OVEREEN dat de Raad uiterlijk eind 2004 de follow-up van deze resolutie moet beoordelen. (1) PB C 36 van 5.2.1997. (2) PB C 32 van 5.2.2002. (3) PB C 162 van 6.7.2002. (4) PB C 13 van 18.1.2003.",
  "source": "EUR LEX"
}