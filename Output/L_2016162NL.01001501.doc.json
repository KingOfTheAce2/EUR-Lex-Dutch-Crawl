{
  "url": "http://www.w3.org/1999/xhtml\">",
  "content": "L_2016162NL.01001501.xml 21.6.2016 NL Publicatieblad van de Europese Unie L 162/15 UITVOERINGSBESLUIT (EU) 2016/992 VAN DE RAAD van 16 juni 2016 tot wijziging van Uitvoeringsbesluit 2014/170/EU tot vaststelling van een lijst van derde landen die niet meewerken bij de bestrijding van IOO-visserij op grond van Verordening (EG) nr. 1005/2008 houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen, met betrekking tot Sri Lanka DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EG) nr. 1005/2008 van de Raad van 29 september 2008 houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen, tot wijziging van Verordeningen (EEG) nr. 2847/93, (EG) nr. 1936/2001 en (EG) nr. 601/2004 en tot intrekking van Verordeningen (EG) nr. 1093/94 en (EG) nr. 1447/1999 ( 1 ) , en met name artikel 34, lid 1, Gezien het voorstel van de Europese Commissie, Overwegende hetgeen volgt: 1.   INLEIDING (1) Bij Verordening (EG) nr. 1005/2008 is een EU-systeem tot stand gebracht om illegale, ongemelde en ongereglementeerde (IOO) visserij te voorkomen, tegen te gaan en te beëindigen. (2) In hoofdstuk VI van Verordening (EG) nr. 1005/2008 is de procedure vastgesteld met betrekking tot de identificatie (ook wel „aanmerking” genoemd) van niet-meewerkende derde landen en de stappen ten aanzien van landen die zijn aangemerkt als niet-meewerkend derde land, en wordt een lijst van niet-meewerkende derde landen vastgesteld, alsmede de procedure voor de schrapping van landen van de lijst van niet-meewerkende derde landen, en wordt voorzien in de bekendmaking van de lijst van niet-meewerkende derde landen en noodmaatregelen. (3) Overeenkomstig artikel 32 van Verordening (EG) nr. 1005/2008 heeft de Europese Commissie bij besluit van 15 november 2012 ( 2 ) („het besluit van 15 november 2012”) acht derde landen in kennis gesteld van de mogelijkheid dat zij door de Commissie als niet-meewerkende derde landen zouden worden aangemerkt. Onder deze landen bevond zich de Democratische Socialistische Republiek Sri Lanka. (4) In het besluit van 15 november 2012 heeft de Commissie informatie opgenomen betreffende de essentiële feiten en overwegingen die aan die mogelijkheid ten grondslag liggen. (5) Op 15 november 2012 heeft de Commissie de acht derde landen in afzonderlijke brieven meegedeeld dat zij de mogelijkheid overwoog om hen als niet-meewerkende derde landen aan te merken. Sri Lanka was één van die landen. (6) Bij Uitvoeringsbesluit 2014/715/EU ( 3 ) heeft de Commissie Sri Lanka aangemerkt als een derde land dat niet meewerkt bij de bestrijding van IOO-visserij. Overeenkomstig Verordening (EG) nr. 1005/2008, heeft de Commissie uiteengezet waarom zij vond dat Sri Lanka zich niet had gekweten van de taken die het krachtens het internationale recht als vlaggen-, haven-, kust- of marktstaat dient te vervullen om IOO-visserij te voorkomen, tegen te gaan en te beëindigen. (7) Overeenkomstig artikel 33 van Verordening (EG) nr. 1005/2008 heeft de Raad bij Uitvoeringsbesluit (EU) 2015/200 ( 4 ) de vastgestelde lijst van derde landen die niet meewerken bij de bestrijding van IOO-visserij, gewijzigd door Sri Lanka toe te voegen. (8) Na die wijziging, heeft de Commissie Sri Lanka de mogelijkheid geboden om de dialoog voort te zetten overeenkomstig de materiële en procedurele eisen vastgesteld in Verordening (EG) nr. 1005/2008. De Commissie is doorgegaan met het verzamelen en verifiëren van alle gegevens die zij noodzakelijk achtte, met inbegrip van mondelinge en schriftelijke reacties, om Sri Lanka de gelegenheid te bieden de situatie die opname in de lijst rechtvaardigde, te verhelpen en concrete maatregelen te nemen die de geconstateerde tekortkomingen kunnen corrigeren. Dat proces resulteerde in de erkenning door de Commissie dat Sri Lanka de situatie heeft verholpen en corrigerende maatregelen heeft genomen. (9) Krachtens artikel 34, lid 1, van Verordening (EG) nr. 1005/2008 moet de Raad derhalve Uitvoeringsbesluit 2014/170/EU ( 5 ) wijzigen door Sri Lanka te schrappen van de lijst van niet-meewerkende derde landen. (10) Na de vaststelling van dit besluit waarbij Sri Lanka overeenkomstig artikel 34, lid 1, van Verordening (EG) nr. 1005/2008 van de lijst van niet-meewerkende derde landen wordt geschrapt, wordt Uitvoeringsbesluit 2014/715/EU van de Commissie dat Sri Lanka aanmerkt als niet-meewerkend derde land, zonder voorwerp. 2.   SCHRAPPING VAN SRI LANKA VAN DE LIJST VAN NIET-MEEWERKENDE DERDE LANDEN (11) Na de vaststelling van Uitvoeringsbesluit 2014/715/EU en Uitvoeringsbesluit (EU) 2015/200 heeft de Commissie de dialoog met Sri Lanka voortgezet. Sri Lanka blijkt in het bijzonder aan de verplichtingen uit hoofde van het internationale recht te hebben voldaan en heeft een gepast wettelijk kader vastgesteld voor de bestrijding van IOO-visserij. Het heeft een geschikte en doelmatige monitoring-, controle- en inspectieregeling ingevoerd door logboeken voor de registratie van vangstgegevens en radioroepnamen voor vissersvaartuigen in te voeren en de volledige vollezeevloot met het satellietvolgsysteem voor vissersvaartuigen (VMS) uit te rusten, heeft een afschrikkend sanctiestelsel ingevoerd, heeft zijn rechtskader voor visserij herzien en voor de degelijke toepassing van de vangstcertificeringsregeling gezorgd. Voorts is Sri Lanka de naleving van zijn internationale verplichtingen, met inbegrip van die welke voortvloeien uit aanbevelingen en resoluties van regionale organisaties voor visserijbeheer („ROVB”) zoals de maatregelen inzake havenstaatcontrole en de omzetting van ROVB-regels in Sri Lankaans recht, blijven verbeteren, en heeft het zijn eigen nationaal actieplan tegen IOO-visserij vastgesteld overeenkomstig het Internationaal Actieplan tegen illegale, ongemelde en ongereglementeerde visserij van de Verenigde Naties. (12) De Commissie is nagegaan of Sri Lanka zijn internationale verplichtingen als vlaggen-, haven-, kust- of marktstaat in acht neemt overeenkomstig de bevindingen in het besluit van 15 november 2012, Uitvoeringsbesluit 2014/715/EU en Uitvoeringsbesluit (EU) 2015/200 en overeenkomstig de desbetreffende informatie die door Sri Lanka is verstrekt. De Commissie heeft zich daarnaast gebogen over de maatregelen die zijn genomen om de situatie te verhelpen en de garanties die de bevoegde autoriteiten van Sri Lanka hebben verstrekt. (13) Op basis van het bovenstaande concludeert de Commissie dat de door Sri Lanka genomen maatregelen in het licht van de taken die het krachtens het internationale recht als vlaggenstaat dient te vervullen, volstaan ter naleving van de artikelen 94, 117 en 118 van het Verdrag van de Verenigde Naties inzake het recht van de zee en de artikelen 18, 19, 20 en 23 van de Overeenkomst van de Verenigde Naties over visbestanden. De Commissie concludeert dat de punten die Sri Lanka naar voren heeft gebracht, aantonen dat de situatie die de opneming van Sri Lanka in de lijst rechtvaardigde, is verholpen en dat Sri Lanka concrete maatregelen heeft genomen die een blijvende verbetering van de situatie kunnen bewerkstelligen. (14) Gezien al die bovenvermelde omstandigheden en overeenkomstig artikel 34, lid 1, van Verordening (EG) nr. 1005/2008 dient de Raad te besluiten dat Sri Lanka van de lijst van niet-meewerkende landen wordt geschrapt. Uitvoeringsbesluit 2014/170/EU dient derhalve dienovereenkomstig te worden gewijzigd. (15) Dit besluit sluit niet uit dat de Raad of de Commissie in de toekomst overeenkomstig hoofdstuk VI van Verordening (EG) nr. 1005/2008 stappen kan nemen ingeval feitelijke gegevens zouden aantonen dat Sri Lanka zich niet heeft gekweten van de taken die het krachtens het internationale recht als vlaggen-, haven-, kust- of marktstaat dient te vervullen om IOO-visserij te voorkomen, tegen te gaan en te beëindigen. (16) Gezien de nadelige gevolgen die opneming op de lijst van niet-meewerkende derde landen met zich brengt, is het gepast om Sri Lanka onmiddellijk van de lijst van niet-meewerkende derde landen te schrappen, HEEFT HET VOLGENDE BESLUIT VASTGESTELD: Artikel 1 Sri Lanka wordt geschrapt van de bijlage bij Uitvoeringsbesluit 2014/170/EU. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Luxemburg, 16 juni 2016. Voor de Raad De voorzitter L.F. ASSCHER ( 1 ) PB L 286 van 29.10.2008, blz. 1 . ( 2 ) Besluit van de Commissie van 15 november 2012 inzake de kennisgeving aan derde landen van de mogelijkheid dat zij door de Commissie als niet-meewerkende derde landen worden geïdentificeerd op grond van Verordening (EG) nr. 1005/2008 van de Raad houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen ( PB C 354 van 17.11.2012, blz. 1 ). ( 3 ) Uitvoeringsbesluit 2014/715/EU van de Commissie van 14 oktober 2014 tot het identificeren van een derde land dat door de Commissie als een niet-meewerkend derde land wordt beschouwd op grond van Verordening (EG) nr. 1005/2008 van de Raad houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen ( PB L 297 van 15.10.2014, blz. 13 ). ( 4 ) Uitvoeringsbesluit (EU) 2015/200 van de Raad van 26 januari 2015 tot wijziging van Uitvoeringsbesluit 2014/170/EU tot vaststelling van de lijst van derde landen die niet meewerken bij de bestrijding van IOO-visserij op grond van Verordening (EG) nr. 1005/2008 houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen, met betrekking tot Sri Lanka ( PB L 33 van 10.2.2015, blz. 15 ). ( 5 ) Uitvoeringsbesluit 2014/170/EU van de Raad van 24 maart 2014 tot vaststelling van een lijst van derde landen die niet meewerken bij de bestrijding van IOO-visserij op grond van Verordening (EG) nr. 1005/2008 houdende de totstandbrenging van een communautair systeem om illegale, ongemelde en ongereglementeerde visserij te voorkomen, tegen te gaan en te beëindigen ( PB L 91 van 27.3.2014, blz. 43 ).",
  "source": "EUR LEX"
}