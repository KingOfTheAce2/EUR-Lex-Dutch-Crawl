{
  "url": "http://www.w3.org/1999/xhtml\">",
  "content": "L_202400432NL.000101.fmx.xml Publicatieblad van de Europese Unie NL Serie L 2024/432 5.2.2024 UITVOERINGSVERORDENING (EU) 2024/432 VAN DE COMMISSIE van 2 februari 2024 houdende vaststelling dat de inlichtingen die automatisch moeten worden uitgewisseld op grond van de overeenkomst die door de bevoegde autoriteiten van Canada en enkele lidstaten is ondertekend, gelijkwaardig zijn aan de inlichtingen die in enkele bepalingen van Richtlijn 2011/16/EU van de Raad zijn gespecificeerd DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2011/16/EU van de Raad van 15 februari 2011 betreffende de administratieve samenwerking op het gebied van de belastingen en tot intrekking van Richtlijn 77/799/EEG ( 1 ) , en met name artikel 8 bis quater, lid 7, eerste alinea, Overwegende hetgeen volgt: (1) In artikel 8 bis quater, lid 7, eerste alinea, van Richtlijn 2011/16/EU is bepaald dat de Commissie, op een met redenen omkleed verzoek van een lidstaat of op eigen initiatief, moet vaststellen of de inlichtingen die automatisch moeten worden uitgewisseld door de bevoegde autoriteiten van de betrokken lidstaat en een niet-Unierechtsgebied op grond van een overeenkomst tussen die autoriteiten en dat rechtsgebied, gelijkwaardig zijn aan de in deel III, onderdeel B, van bijlage V bij die richtlijn gespecificeerde inlichtingen. Bij Uitvoeringsverordening (EU) 2023/823 van de Commissie ( 2 ) zijn voorschriften ter uitvoering van die bepaling van Richtlijn 2011/16/EU vastgesteld. (2) Naar aanleiding van een verzoek van de bevoegde autoriteit van Canada van 30 juni 2023 heeft de Commissie besloten vast te stellen of de inlichtingen die automatisch moeten worden uitgewisseld op grond van de Multilaterale Overeenkomst tussen bevoegde autoriteiten betreffende automatische uitwisseling van inlichtingen over inkomsten uit digitale platforms ( 3 ) (hierna de “DPI-MCAA” genoemd), die momenteel is ondertekend door de bevoegde autoriteiten van Canada en België, Bulgarije, Cyprus, Estland, Finland, Ierland, Kroatië, Letland, Luxemburg, Malta, Nederland, Polen, Portugal, Slovenië, Slowakije, Spanje en Zweden (“de ondertekenende lidstaten”), betrekking hebben op de activiteiten die binnen het toepassingsgebied van Richtlijn 2011/16/EU vallen, en of zij gelijkwaardig zijn aan de inlichtingen die vereist zijn op grond van de rapportagevoorschriften van die richtlijn. (3) Met het oog op de vaststelling heeft de Commissie een beoordeling verricht van de relevante bepalingen van de Canadese Income Tax Act ( 4 ) , met name artikel 162 en deel XX (“Reporting Rules for Digital Platform Operators”), dat is toegevoegd bij artikel 78, lid 1, van de Canadese Budget Implementation Act, 2023, No. 1 ( 5 ) , en dat overeenkomstig artikel 78, lid 2, van die wet op 1 januari 2024 in werking zal treden, alsook van de geldende DPI-MCAA tussen de bevoegde autoriteiten van Canada en de ondertekenende lidstaten. (4) De Income Tax Act, zoals gewijzigd bij de Budget Implementation Act, 2023, No. 1, voorziet in de toepassing van bepalingen van de modelvoorschriften voor rapportage door platformexploitanten met betrekking tot verkopers in de deel- en kluseconomie ( 6 ) van de Organisatie voor Economische Samenwerking en Ontwikkeling (OESO) van 2020, aangevuld door de OESO-modelvoorschriften voor digitale platforms: internationaal uitwisselingskader en facultatieve module voor de verkoop van goederen ( 7 ) van 2021. (5) De DPI-MCAA is een internationaal rechtskader dat door de OESO is ontwikkeld ter ondersteuning van de jaarlijkse automatische uitwisseling van inlichtingen die op grond van de OESO-modelvoorschriften worden verzameld door het rechtsgebied waar de platformexploitant zijn woonplaats heeft, en de rechtsgebieden waar de verkopers hun woonplaats hebben en, voor transacties in verband met de verhuur van een onroerend goed, de rechtsgebieden waar dat onroerend goed is gelegen, zoals bepaald op basis van de due diligence-procedures. (6) De DPI-MCAA die is ondertekend door Canada en de ondertekenende lidstaten, vereist dat de uitwisselingsrelatie tussen Canada en elk van de ondertekenende lidstaten wordt geactiveerd overeenkomstig afdeling 7 van de DPI-MCAA. (7) Overeenkomstig artikel 2 van Uitvoeringsverordening (EU) 2023/823 heeft de Commissie vastgesteld dat de definities met betrekking tot de rapporterende platformexploitant die zijn opgenomen in de Income Tax Act, zoals gewijzigd bij de Budget Implementation Act, 2023, No. 1, en in de DPI-MCAA die door de bevoegde autoriteiten van Canada en de ondertekenende lidstaten is ondertekend, gelijkwaardig zijn aan de definities in deel I, onderdeel A, punten 1 tot en met 4, van bijlage V bij Richtlijn 2011/16/EU. (8) Overeenkomstig artikel 3 van Uitvoeringsverordening (EU) 2023/823 heeft de Commissie vastgesteld dat de definities met betrekking tot te rapporteren verkopers die zijn opgenomen in de Income Tax Act, zoals gewijzigd bij de Budget Implementation Act, 2023, No. 1, en in de DPI-MCAA die door de bevoegde autoriteiten van Canada en de ondertekenende lidstaten is ondertekend, gelijkwaardig zijn aan de definities in deel I, onderdeel B, punten 1 tot en met 4, en onderdeel C, punten 1 en 2, van bijlage V bij Richtlijn 2011/16/EU. (9) Overeenkomstig artikel 4 van Uitvoeringsverordening (EU) 2023/823 heeft de Commissie vastgesteld dat de definities met betrekking tot relevante activiteiten die zijn opgenomen in de Income Tax Act, zoals gewijzigd bij de Budget Implementation Act, 2023, No. 1, en in de DPI-MCAA die door de bevoegde autoriteiten van Canada en de ondertekenende lidstaten is ondertekend, gelijkwaardig zijn aan de definities in deel I, onderdeel A, punten 8, 10 en 11, en onderdeel C, punt 9, van bijlage V bij Richtlijn 2011/16/EU. (10) Overeenkomstig artikel 5 van Uitvoeringsverordening (EU) 2023/823 heeft de Commissie vastgesteld dat de due diligence-procedures die zijn opgenomen in de Income Tax Act, zoals gewijzigd bij de Budget Implementation Act, 2023, No. 1, en in de DPI-MCAA die door de bevoegde autoriteiten van Canada en de ondertekenende lidstaten is ondertekend, gelijkwaardig zijn aan de due diligence-procedures in deel II van bijlage V bij Richtlijn 2011/16/EU en de definities in deel I, onderdeel C, punten 3 tot en met 7, van bijlage V bij Richtlijn 2011/16/EU. (11) Overeenkomstig artikel 6 van Uitvoeringsverordening (EU) 2023/823 heeft de Commissie vastgesteld dat de rapportageverplichtingen die zijn opgenomen in de Income Tax Act, zoals gewijzigd bij de Budget Implementation Act, 2023, No. 1, en in de DPI-MCAA die door de bevoegde autoriteiten van Canada en de ondertekenende lidstaten is ondertekend, gelijkwaardig zijn aan de rapportageverplichtingen in deel III onderdeel A, punten 1, 2, 5, 6 en 7, en onderdeel B van bijlage V bij Richtlijn 2011/16/EU en de definities in deel I, onderdeel C, punten 3 tot en met 8, van bijlage V bij Richtlijn 2011/16/EU. (12) Overeenkomstig artikel 7 van Uitvoeringsverordening (EU) 2023/823 heeft de Commissie vastgesteld dat de voorschriften en administratieve procedures die zijn opgenomen in de Income Tax Act, zoals gewijzigd bij de Budget Implementation Act, 2023, No. 1, en in de DPI-MCAA die door de bevoegde autoriteiten van Canada en de ondertekenende lidstaten is ondertekend, om de doeltreffende uitvoering en de naleving van de due diligence-procedures en rapportageverplichtingen te waarborgen, gelijkwaardig zijn aan de bepalingen in deel IV, onderdelen A tot en met D, van bijlage V bij Richtlijn 2011/16/EU. (13) Bijgevolg moeten de inlichtingen die op grond van de DPI-MCAA automatisch moeten worden uitgewisseld tussen de bevoegde autoriteiten van Canada en de ondertekenende lidstaten, worden geacht gelijkwaardig te zijn aan de in deel III, onderdeel B, van bijlage V bij Richtlijn 2011/16/EU gespecificeerde inlichtingen. Overeenkomstig artikel 8 van Uitvoeringsverordening (EU) 2023/823 is deze vaststelling van gelijkwaardigheid van toepassing op dezelfde overeenkomst tussen de bevoegde autoriteiten van enige andere lidstaat en Canada. (14) Aangezien deel XX van de Income Tax Act, zoals toegevoegd bij artikel 78, lid 1, van die wet, nog niet in werking is getreden, mag de vaststelling van gelijkwaardigheid pas toepassing vinden vanaf de datum van inwerkingtreding van deel XX van de Income Tax Act. (15) De vaststelling van gelijkwaardigheid mag voorts alleen gelden op voorwaarde dat de uitwisselingsrelatie tussen Canada en elk van de ondertekenende lidstaten is geactiveerd overeenkomstig afdeling 7 van de DPI-MCAA. (16) Overeenkomstig artikel 25, lid 1, van Richtlijn 2011/16/EU moet elke uitwisseling van inlichtingen tussen de bevoegde autoriteiten van lidstaten en niet-Unierechtsgebieden op grond van de DPI-MCAA in overeenstemming zijn met Verordening (EU) 2016/679 van het Europees Parlement en de Raad ( 8 ) . (17) De Europese Toezichthouder voor gegevensbescherming is geraadpleegd overeenkomstig artikel 42, lid 1, van Verordening (EU) 2018/1725 van het Europees Parlement en de Raad ( 9 ) . (18) De in deze verordening vervatte maatregelen zijn in overeenstemming met het advies van het Comité inzake administratieve samenwerking op belastinggebied, HEEFT DE VOLGENDE VERORDENING VASTGESTELD: Artikel 1 Vaststelling van gelijkwaardigheid De inlichtingen die automatisch moeten worden uitgewisseld op grond van deel XX van de Income Tax Act, dat is toegevoegd bij artikel 78, lid 1, van de Budget Implementation Act, 2023, No. 1, en de Multilaterale Overeenkomst tussen bevoegde autoriteiten betreffende automatische uitwisseling van inlichtingen over inkomsten uit digitale platforms (“DPI-MCAA”), die momenteel is ondertekend door de bevoegde autoriteiten van Canada en België, Bulgarije, Cyprus, Estland, Finland, Ierland, Kroatië, Letland, Luxemburg, Malta, Nederland, Polen, Portugal, Slovenië, Slowakije, Spanje en Zweden (“de ondertekenende lidstaten”), zijn gelijkwaardig, in de zin van deel I, onderdeel A, punt 7, van bijlage V bij Richtlijn 2011/16/EU, aan de inlichtingen die in deel III, onderdeel B, van bijlage V bij Richtlijn 2011/16/EU zijn gespecificeerd. De vaststelling van gelijkwaardigheid geldt mits aan de volgende voorwaarden is voldaan: a) deel XX van de Canadese Income Tax Act, zoals toegevoegd bij artikel 78, lid 1, van de Canadese Budget Implementation Act, 2023, No. 1, en zoals beoordeeld door de Commissie, is in werking getreden; b) de uitwisselingsrelatie tussen de bevoegde autoriteiten van Canada en elke ondertekenende lidstaat is geactiveerd overeenkomstig afdeling 7 van de DPI-MCAA. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 februari 2024. Voor de Commissie De voorzitter Ursula VON DER LEYEN ( 1 ) PB L 64 van 11.3.2011, blz. 1 , ELI: http://data.europa.eu/eli/dir/2011/16/oj. ( 2 ) Uitvoeringsverordening (EU) 2023/823 van de Commissie van 13 april 2023 houdende nadere uitvoeringsvoorschriften voor enkele bepalingen van Richtlijn 2011/16/EU van de Raad met betrekking tot de beoordeling en vaststelling van de gelijkwaardigheid van inlichtingen in een overeenkomst tussen de bevoegde autoriteiten van een lidstaat en een niet-Unierechtsgebied ( PB L 103 van 18.4.2023, blz. 1 , ELI: http://data.europa.eu/eli/reg_impl/2023/823/oj). ( 3 ) De DPI-MCAA is online beschikbaar op https://www.oecd.org/tax/exchange-of-tax-information/model-reporting-rules-for-digital-platforms-international-exchange-framework-and-optional-module-for-sale-of-goods.pdf. ( 4 ) De volledige tekst van de Income Taks Act is online beschikbaar op https://laws-lois.justice.gc.ca/eng/acts/I-3,3/FullText.html. ( 5 ) De volledige tekst van de wet is online beschikbaar op https://laws-lois.justice.gc.ca/eng/AnnualStatutes/2023_26/FullText.html. ( 6 ) OECD (2020), Model Rules for Reporting by Platform Operators with respect to Sellers in the Sharing and Gig Economy, OECD, Paris. Online beschikbaar op https://www.oecd.org/tax/exchange-of-tax-information/model-rules-for-reporting-by-platform-operators-with-respect-to-sellers-in-the-sharing-and-gig-economy.pdf. ( 7 ) OECD (2021), Model Reporting Rules for Digital Platforms: International Exchange Framework and Optional Module for Sale of Goods, OECD, Paris. Online beschikbaar op https://www.oecd.org/tax/exchange-of-tax-information/model-reporting-rules-for-digital-platforms-international-exchange-framework-and-optional-module-for-sale-of-goods.pdf. ( 8 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 , ELI: http://data.europa.eu/eli/reg/2016/679/oj). ( 9 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 , ELI: http://data.europa.eu/eli/reg/2018/1725/oj). ELI: http://data.europa.eu/eli/reg_impl/2024/432/oj ISSN 1977-0758 (electronic edition)",
  "source": "EUR LEX"
}