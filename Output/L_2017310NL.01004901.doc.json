{
  "url": "http://www.w3.org/1999/xhtml\"><!--",
  "content": "L_2017310NL.01004901.xml 25.11.2017 NL Publicatieblad van de Europese Unie L 310/49 RICHTSNOER (EU) 2017/2193 VAN DE EUROPESE CENTRALE BANK van 27 oktober 2017 tot wijziging van Richtsnoer (EU) 2015/280 houdende de instelling van het productie- en aanbestedingsstelsel van het Eurosysteem (ECB/2017/31) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, en met name artikel 128, lid 1, Gezien de statuten van het Europees Stelsel van centrale banken en van de Europese Centrale Bank, en met name artikel 12.1, artikel 14.3 en artikel 16, Overwegende hetgeen volgt: (1) Voor de nationale centrale banken van de eurogebiedlidstaten (hierna de „NCB's” genoemd) die deel uitmaken van de in artikel 6, lid 1, van Richtsnoer (EU) 2015/280 van de Europese Centrale Bank (ECB/2014/44) ( 1 ) bedoelde groep huisdrukkerij-NCB's, voorziet dat richtsnoer in de mogelijkheid een afzonderlijke rechtspersoon op te richten om gezamenlijk publieke taken uit te voeren, met name de productie van eurobankbiljetten. Artikel 1, punt 2, legt de voorwaarden vast waaraan die afzonderlijke rechtspersoon moet voldoen om als huisdrukkerij aangemerkt te worden. Een van deze voorwaarden is dat NCB's gezamenlijk zeggenschap uitoefenen over de entiteit. Thans is niet expliciet voorzien in de mogelijkheid van gezamenlijke zeggenschap via een andere rechtspersoon waarover gezamenlijk zeggenschap wordt uitgeoefend, indien toepasselijk gezamenlijk met een of meerdere NCB's. Overeenkomstig de toepasselijke bepalingen van nationaal recht tot uitvoering van artikel 12 van Richtlijn 2014/24/EU van het Europees Parlement en de Raad ( 2 ) moet de mogelijkheid van die indirecte gezamenlijke zeggenschap evenwel in het juridische kader worden vastgelegd, opdat NCB's de samenwerkingsrechtsvorm kunnen kiezen die zij geschikt achten. Derhalve, overeenkomstig artikel 6, lid 1, van Richtsnoer (EU) 2015/280 (ECB/2014/44) en overweging 7 daarvan, moet een NCB deel uit blijven maken van de groep huisdrukkerij-NCB's wanneer die NCB haar voormalige huisdrukkerij heeft gesloten en georganiseerd als een afzonderlijke rechtspersoon gebruik gaat maken van een andere huisdrukkerij door uitoefening van indirecte gezamenlijke zeggenschap over deze entiteit. (2) Krachtens Richtsnoer (EU) 2015/280 (ECB/2014/44) kunnen de van de groep huisdrukkerij-NCB's deel uitmakende NCB's tevens niet-geïnstitutionaliseerd horizontaal samenwerken om gezamenlijk publieke taken uit te voeren. Omwille van rechtszekerheid en juridische duidelijkheid moet het juridische kader bepalen dat een NCB die haar drukkerij sluit deel kan blijven uitmaken van de groep huisdrukkerij-NCB's door deel te nemen aan die horizontale samenwerking mits die samenwerking voldoet aan de betrokken vereisten. Als dusdanig kan een NCB die haar drukkerij sluit ervoor kiezen deel uit te gaan maken van de tendergroep zoals bedoeld in artikel 3 van Richtsnoer (EU) 2015/280 (ECB/2014/44), of deel te gaan nemen aan horizontale samenwerking. (3) Artikel 12 van Richtsnoer (EU) 2015/280 (ECB/2014/44) bepaalt dat de de Raad van bestuur dit richtsnoer elke twee jaar evalueert. De Raad van bestuur moet geheel naar eigen inzicht kunnen bepalen wanneer en of die evaluatie nodig is. (4) Derhalve moet Richtsnoer (EU) 2015/280 (ECB/2014/44) dienovereenkomstig worden gewijzigd, HEEFT HET VOLGENDE RICHTSNOER VASTGESTELD: Artikel 1 Wijzigingen Richtsnoer (EU) 2015/280 (ECB/2014/44) wordt als volgt gewijzigd: 1) In artikel 1, punt 2, wordt de volgende alinea toegevoegd: „Zeggenschap over huisdrukkerijen georganiseerd als een afzonderlijke rechtspersoon kan ook worden uitgeoefend, indien toepasselijk gezamenlijk met een of meerdere NCB's, middels een andere rechtspersoon waarover NCB's gezamenlijk zeggenschap uitoefenen zoals bedoeld in het vorige lid.”. 2) Artikel 3 wordt als volgt vervangen: „Artikel 3 Algemene beginselen NCB's die niet gebruikmaken van huisdrukkerijen noch deelnemen aan niet-geïnstitutionaliseerde horizontale samenwerking, maken krachtens artikel 6, lid 3, en artikel 8 deel uit van de tendergroep (tendergroep-NCB's).”. 3) In artikel 6 wordt het volgende lid 3 toegevoegd: „3.   Ongeacht de toepasselijke Unie- en nationale wetgeving inzake overheidsaanbesteding kan een NCB die haar huisdrukkerij sluit, besluiten deel te blijven uitmaken van de groep huisdrukkerij-NCB's mits die NCB deelneemt aan niet-geïnstitutionaliseerde horizontale samenwerking op basis van een in artikel 8 bedoelde samenwerkingsovereenkomst.”. 4) In artikel 8 wordt lid 1 als volgt vervangen: „1.   Om gezamenlijk publieke taken uit te voeren, onderzoeken huisdrukkerij-NCB's de oprichting van a) een afzonderlijke rechtspersoon die bestaat uit hun huisdrukkerij of uit een daarin aangehouden deelname, of b) een niet-geïnstitutionaliseerde horizontale samenwerking op basis van een samenwerkingsovereenkomst.”. 5) Artikel 12 wordt geschrapt. Artikel 2 Inwerkingtreding Dit richtsnoer treedt in werking op de dag van kennisgeving aan de NCB's. Artikel 3 Geadresseerden Dit richtsnoer is gericht tot alle centrale banken van het Eurosysteem. Gedaan te Frankfurt am Main, 27 oktober 2017. Namens de Raad van bestuur van de ECB De president van de ECB Mario DRAGHI ( 1 ) Richtsnoer (EU) 2015/280 van de Europese Centrale Bank van 13 november 2014 houdende de instelling van het productie- en aanbestedingsstelsel van het Eurosysteem (ECB/2014/44) ( PB L 47 van 20.2.2015, blz. 29 ). ( 2 ) Richtlijn 2014/24/EU van het Europees Parlement en de Raad van 26 februari 2014 betreffende het plaatsen van overheidsopdrachten en tot intrekking van Richtlijn 2004/18/EG ( PB L 94 van 28.3.2014, blz. 65 ).",
  "source": "EUR LEX"
}