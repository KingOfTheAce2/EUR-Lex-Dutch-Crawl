{
  "url": "http://www.w3.org/1999/xhtml\"><!--",
  "content": "L_2014234NL.01000601.xml 7.8.2014 NL Publicatieblad van de Europese Unie L 234/6 UITVOERINGSVERORDENING (EU) Nr. 856/2014 VAN DE COMMISSIE van 4 augustus 2014 houdende goedkeuring van een minimale wijziging van het productdossier van een benaming die is opgenomen in het register van beschermde oorsprongsbenamingen en beschermde geografische aanduidingen (Lammefjordsgulerod (BGA)) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name de tweede alinea van artikel 53, lid 2, Overwegende hetgeen volgt: (1) Overeenkomstig artikel 53, lid 1, eerste alinea, van Verordening (EU) nr. 1151/2012 heeft de Commissie de door Denemarken ingediende aanvraag beoordeeld tot goedkeuring van een wijziging van het productdossier van de beschermde geografische aanduiding „Lammefjordsgulerod”, die bij Verordening (EG) nr. 2400/96 van de Commissie ( 2 ) zoals gewijzigd bij Verordening (EG) nr. 564/2002 is geregistreerd ( 3 ) . (2) De aanvraag betreft een wijziging van het productdossier waarbij het product, het bewijs van de oorsprong, de werkwijze voor het verkrijgen van het product en overige zaken (de bevoegde instantie die voor de controles verantwoordelijk is) nader worden omschreven. (3) De Commissie heeft de voorgestelde wijziging onderzocht en acht deze gerechtvaardigd. Aangezien het een minimale wijziging betreft in de zin van artikel 53, lid 2, derde alinea, van Verordening (EU) nr. 1151/2012, kan de Commissie de wijziging goedkeuren zonder een beroep te doen op de in de artikelen 50, 51 en 52 van die verordening omschreven procedure, HEEFT DE VOLGENDE VERORDENING VASTGESTELD: Artikel 1 Het productdossier voor de beschermde geografische aanduiding „Lammefjordsgulerod” wordt gewijzigd overeenkomstig bijlage I bij deze verordening. Artikel 2 Het geconsolideerde enig document dat de belangrijkste gegevens uit het productdossier bevat, is opgenomen in bijlage II bij deze verordening. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 augustus 2014. Voor de Commissie, namens de voorzitter, Ferdinando NELLI FEROCI Lid van de Commissie ( 1 ) PB L 343 van 14.12.2012, blz. 1 . ( 2 ) PB L 327 van 18.12.1996, blz. 11 . ( 3 ) PB L 86 van 3.4.2002, blz. 7 . BIJLAGE I De volgende wijzigingen van het productdossier voor de beschermde geografische aanduiding „Lammefjordsgulerod” worden goedgekeurd: a) Beschrijving van het product in plaats van : „De Lammefjord-wortel is zeer glad, erg knapperig en heeft een geringe neiging tot grijskleuring na wassen. Deze wortel wordt gekenmerkt door een relatief hoog gehalte aan droge stof en een zeer hoog caroteengehalte. Het suikergehalte is relatief hoog.”, te lezen : „De „Lammefjordsgulerod” is zeer glad, erg knapperig en heeft een geringe neiging tot grijskleuring na wassen. Deze wortel wordt gekenmerkt door een relatief hoog gehalte aan droge stof en een zeer hoog caroteengehalte. Het suikergehalte is relatief hoog. De „Lammefjordsgulerod” moet voldoen aan de eisen die gelden voor de in de VN/ECE-norm voor wortelen beschreven „klasse I” (FFV-10).”; b) Geografisch gebied in plaats van : „De Lammefjord-wortel is afkomstig uit het ingedijkte gebied van de Lammefjord, dat fysiek wordt begrensd door het Ringkanaal en de Audebodijk. De Lammefjord is gelegen in Odsherred op Seeland, Denemarken. Svinning Vejle is het deel van de drooggelegde Lammefjord dat het meeste landinwaarts ligt. Dit gebied van de Lammefjord is drooggelegd, omdat het in hoofdzaak om grasland en ondiep water ging. Ook Sidingefjord is een ingedijkt gebied van de Isefjord, dat ietwat noordelijk van de Lammefjord ligt. Klintsø is het noordelijkste gebied. Oorspronkelijk was dit een fjord, waarvan de uitgang door natuurlijke afzettingen afgesloten werd. Ook dit gebied is door afwateringskanalen omgeven. Uitsluitend door de slibachtige zeebodem van de ingedijkte Lammefjord, zoals beschreven onder „Verband”, is de teelt van dit product mogelijk. De teelt vindt plaats in overeenstemming met de regels van de geïntegreerde productie van koudegrondgroenten, en wordt gecontroleerd door het directoraat Plantaardige productie.”, te lezen : „De streek Lammefjord bestaat uit vier gekanaliseerde zones in Odsherred, op Seeland (Denemarken): — het ingedijkte deel van de Lammefjord dat fysiek wordt begrensd door het Ringkanaal en de Audebodijk; — Svinninge Vejle, dat in het zuiden, westen en noorden fysiek wordt begrensd door het Ringkanaal en in het oosten door de spoorlijn tussen Svinninge en Hørve; — Sidinge Fjord, die fysiek wordt begrensd door de Sidingedijk en een afwateringskanaal; — Klintsø, dat door afwateringskanalen is omgeven.”; c) Bewijs van de oorsprong in plaats van : „De Lammefjord-wortelen dienen te worden gewassen en verpakt in plaatselijke erkende inrichtingen. Een van de voorwaarden om te worden erkend is dat er controlejournaals worden bijgehouden waarin de dagelijkse aanvoer van wortelen vanaf de teeltplaats wordt genoteerd en dat de Lammefjord-wortelen fysiek gescheiden worden gehouden van de eventuele andere wortelen die op gewone zandgrond buiten de genoemde gebieden geteeld worden. De IP-controle door het directoraat Plantaardige productie vormt een extra controle.”, te lezen : „De Lammefjord-wortelen dienen te worden gewassen en verpakt in plaatselijke erkende inrichtingen, waar de bewijzen van de oorsprong worden bewaard. Een van de voorwaarden om te worden erkend is dat er controlejournaals worden bijgehouden waarin de dagelijkse aanvoer van wortelen vanaf de teeltplaats wordt genoteerd en dat de Lammefjord-wortelen fysiek gescheiden worden gehouden van de eventuele andere wortelen die op gewone zandgrond buiten de genoemde gebieden geteeld worden.”; d) Werkwijze voor het verkrijgen van het product in plaats van : „De Lammefjord-wortel wordt geteeld volgens de regels voor geïntegreerde productie van koudegrondgroenten/Deense Milieugroenten, waarbij gestreefd wordt naar zowel een hoge opbrengst als een goede kwaliteit. Bij de bescherming van het gewas dient bijvoorbeeld, waar dat mogelijk is, de voorkeur te worden gegeven aan cultuurtechnische voorzieningen en biologische bestrijdingsmiddelen boven chemische bestrijdingsmiddelen. Enkele van de belangrijkste punten, waarvoor richtsnoeren of eisen zijn vastgesteld, zijn: — cultuurtechniek — bemesting — irrigatie — plantenbescherming (alarmering, bestrijding van ongedierte en schimmels) — oogst en opslag en verpakking — bedrijfsleiding/scholing — voorlichting, documentatie en controle.”, te lezen : „De „Lammefjordsgulerod” moet worden geteeld volgens de Global GAP-norm (The Global Partnership for Good Agricultural Practices), waarin is vastgesteld wat goede landbouwpraktijken zijn. In deze norm is vastgelegd aan welke eisen kwaliteitsbeheer, milieubeheer, traceerbaarheid en voedselveiligheid moeten voldoen. Verder worden er beperkingen gesteld aan het gebruik van bestrijdingsmiddelen en wordt de beoordeling van risico's in verband met de werkomgeving en de levensmiddelenhygiëne gereguleerd. De verpakkingsbedrijven in de streek Lammefjord die de wortelen schoonmaken, sorteren en inpakken, zijn eveneens aan de Global GAP-norm onderworpen.”; e) Controlestructuur in plaats van : „Naam : directoraat Plantaardige productie Adres : Skovbrynet 18, 1250 København, DENEMARKEN.”, te lezen : „Naam : AgroManagement v/Inge Bodil Jochumsen Adres : Kirketoften 5, 5610 Assens, tel. 51 24 49 89, web: agromanagement.dk.”; f) Etikettering in plaats van : „De bepalingen van het directoraat voor Gewassen inzake etikettering moeten worden nageleefd: 1. als de wortelen verpakt worden aangeboden, dient iedere grootverpakking te zijn voorzien van de volgende gegevens, die leesbaar en van buitenaf zichtbaar en niet afwasbaar dienen te zijn: a) identificatie: — verpakker en/of afzender: naam en adres of een door een officiële instantie afgegeven of erkend etiket: „Lammefjordsgulerod” b) aard van het product; — naam van de soort voor klasse „Extra” en (als de inhoud niet van buitenaf zichtbaar is): — „bospeen” of „wortelen” — „vroege wortelen” of „late wortelen” c) oorsprong van het product: — Denemarken — Lammefjord d) verkoopinformatie: — categorie — grootte, uitgedrukt in — grootste en kleinste diameter of gewicht, als er een groottesortering is vastgesteld — aantal bossen (voor wortelen die in bossen worden aangeboden) e) officieel keurmerk (facultatief) 2. voor los vervoerde wortelen (direct geladen in het transportmiddel of in een ruimte in het transportmiddel) dienen bovenstaande gegevens in een document te zijn opgenomen dat het artikel vergezelt of op een etiket dat zichtbaar op het transportmiddel is aangebracht.”, te lezen : „Zowel bij voorverpakte wortelen als bij open verpakkingen moet op de verpakking een etiket worden aangebracht met de volgende informatie: a) naam en adres van de verpakker b) logo van „Lammefjordens Grøntsagslaug” c) categorie.”. BIJLAGE II GECONSOLIDEERD ENIG DOCUMENT Verordening (EG) nr. 510/2006 van de Raad van 20 maart 2006 inzake beschermde geografische aanduidingen en oorsprongsbenamingen van landbouwproducten en levensmiddelen ( *1 ) „LAMMEFJORDSGULEROD” EG-nr.: DK-PGI-0205-01118 — 04.06.2013 BGA (X) BOB ( ) 1. Naam „Lammefjordsgulerod” 2. Lidstaat of derde land Denemarken 3. Beschrijving van het landbouwproduct of levensmiddel 3.1. Productcategorie Categorie 1.6. Groenten, fruit en granen, in ongewijzigde staat of verwerkt 3.2. Beschrijving van het product waarvoor de in punt 1 vermelde naam van toepassing is De „Lammefjordsgulerod” is zeer glad, erg knapperig en heeft een geringe neiging tot grijskleuring na wassen. Deze wortel wordt gekenmerkt door een relatief hoog gehalte aan droge stof en een zeer hoog caroteengehalte. Het suikergehalte is relatief hoog. De „Lammefjordsgulerod” moet voldoen aan de eisen die gelden voor de in de VN/ECE-norm voor wortelen beschreven „klasse I” (FFV-10). De „Lammefjordsgulerod” moet worden geteeld volgens de Global GAP-norm (The Global Partnership for Good Agricultural Practices), waarin is vastgesteld wat goede landbouwpraktijken zijn. 3.3. Grondstoffen (alleen voor verwerkte producten) — 3.4. Diervoeders (alleen voor producten van dierlijke oorsprong) — 3.5. Specifieke onderdelen van het productieproces die in het afgebakende geografische gebied moeten plaatsvinden Alle fasen van de productie moeten in het afgebakende gebied plaatsvinden. 3.6. Specifieke voorschriften betreffende het in plakken snijden, het raspen, het verpakken enz. De wortelen worden uitsluitend in lokale inrichtingen gewassen en verpakt. 3.7. Specifieke voorschriften betreffende de etikettering a) Naam en adres van de verpakker. b) Logo van „Lammefjordens Grøntsagslaug”. c) Categorie. 4. Beknopte beschrijving van het afgebakende geografische gebied De streek Lammefjord bestaat uit vier gekanaliseerde zones in Odsherred, in Seeland (Denemarken): — het ingedijkte deel van de Lammefjord dat fysiek wordt begrensd door het Ringkanaal en de Audebodijk; — Svinninge Vejle, dat in het zuiden, westen en noorden fysiek wordt begrensd door het Ringkanaal en in het oosten door de spoorlijn tussen Svinninge en Hørve; — Sidinge Fjord, die fysiek wordt begrensd door de Sidingedijk en een afwateringskanaal; — Klintsø, dat door afwateringskanalen is omgeven. 5. Verband met het geografische gebied 5.1. Specificiteit van het geografische gebied De wortelen worden geteeld op de slibachtige ingedijkte zeebodem (fjordbodem). De Sidinge Fjord is de eerste drooggelegde zone in de streek van Lammefjord (sinds 1841). Daarna werd Svinninge Vejle drooggelegd, en in 1873 is men begonnen met het indijken van het grootste gebied, de Lammefjord. Ten slotte werd ook Klintsø drooggelegd. De onderlaag van de bodem bestaat uit leem en mergel of uit leem en met slib vermengd zand. De bovenlaag bevat een sliblaag van meerdere meters, die is samengesteld uit plantaardige en dierlijke materie. Grote delen van de Lammefjord zijn nagenoeg vrij van stenen maar de vele schelpen van weekdieren en oesters zorgen voor een hoog natuurlijk kalkgehalte. Het klimaat van de Lammefjord is ideaal voor het telen van wortelen: zachte winters en koele zomers met gelijkmatig over het jaar verdeelde neerslag. 5.2. Specificiteit van het product De wortelen uit de streek Lammefjord hebben een zeer glad oppervlak en behouden hun kleur wanneer ze worden gewassen en bewaard. Zij behouden hun kleur omdat het zand van de zandbodem glad is en bestaat uit een veel zachtere en meer afgeronde korrel dan in andere soortgelijke bodems. Daardoor worden de wortelen niet geschaafd tijdens de inzameling. De wortelen uit de streek Lammefjord kunnen dan ook gedurende het hele jaar in koelkamers worden bewaard en worden gehanteerd zonder risico dat hun kleur verandert. 5.3. Causaal verband tussen het geografische gebied en de kwaliteit of de kenmerken van het product (voor een BOB) dan wel een bepaalde hoedanigheid, de faam of een ander kenmerk van het product (voor een BGA) Door de teeltomstandigheden in de oude bodem van de fjord heeft de Lammefjordsgulerod een uniek karakter. Deze specifieke bodem maakt het mogelijk de wortelen voorzichtig te hanteren en hun typische gladde buitenkant te behouden. De naam „Lammefjordsgulerod” is bekend in heel Denemarken. De Lammefjordsgulerod zorgt er tevens voor dat de Lammefjord wordt geassocieerd met groenten van hoge kwaliteit, vooral wortelen. De Lammefjord wordt als volgt beschreven in de grote Deense encyclopedie ( Den store danske Encyklopædi ): „De bodem van de drooggelegde fjord biedt plaats aan een rijke plantaardige productie: granen, zaden en groenten. De Lammefjord staat bekend om zijn wortelen en aardappelen. Vóór 1980 stond de Lammefjord tevens bekend om zijn bloembollen en asperges.”. Deense en buitenlandse media hebben het vaak over Lammefjord als zij praten over het succes dat Deense restaurants de laatste jaren hebben door menu's voor te stellen op basis van Scandinavische ingrediënten. Verwijzing naar de bekendmaking van het productdossier (Artikel 5, lid 7, van Verordening (EG) nr. 510/2006) http://www.foedevarestyrelsen.dk/SiteCollectionDocuments/Fødevarekvalitet/BGB-Lammefjordsgulerødder%20konsolideret.pdf ( *1 ) PB L 93 van 31.3.2006, blz. 12 . Vervangen door Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( PB L 343 van 14.12.2012, blz. 1 ).",
  "source": "EUR LEX"
}