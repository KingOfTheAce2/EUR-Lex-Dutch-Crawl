{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995D0292:NL:HTML\">",
  "content": "EUR-Lex - 31995D0292 - NL Avis juridique important | 31995D0292 95/292/EG: Beschikking van de Commissie van 18 juli 1995 betreffende financiële bijdragen van de Gemeenschap voor de uitroeiing van pseudo-vogelpest (Newcastle disease) in Spanje (Slechts de tekst in de Spaanse taal is authentiek) Publicatieblad Nr. L 182 van 02/08/1995 blz. 0025 - 0025 BESCHIKKING VAN DE COMMISSIE van 18 juli 1995 betreffende financiële bijdragen van de Gemeenschap voor de uitroeiing van pseudo-vogelpest (Newcastle disease) in Spanje (Slechts de tekst in de Spaanse taal is authentiek) (95/292/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied (1), laatstelijk gewijzigd bij Beschikking 94/370/EG (2), en met name op de artikelen 3 en 4, Overwegende dat in 1993 in Spanje gevallen van pseudo-vogelpest zijn voorgekomen; dat het uitbreken van deze ziekte een ernstig gevaar inhoudt voor de pluimveestapel van de Gemeenschap en dat de Gemeenschap de mogelijkheid heeft de daardoor geleden verliezen te vergoeden teneinde aldus de ziekte zo spoedig mogelijk uit te roeien; Overwegende dat de autoriteiten in Spanje, zodra de aanwezigheid van pseudo-vogelpest officieel was bevestigd, passende maatregelen hebben getroffen, waaronder de in artikel 3, lid 2, van Beschikking 90/424/EEG bedoelde maatregelen; dat de autoriteiten in Spanje deze maatregelen onverwijld hebben gemeld; Overwegende dat is voldaan aan de voorwaarden voor het verlenen van financiële bijstand van de Gemeenschap; Overwegende dat de in deze beschikking vervatte maatregelen in overeenstemming zijn met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 Voor de uitbraken van pseudo-vogelpest die zich in 1993 hebben voorgedaan, kan aan Spanje financiële bijstand van de Gemeenschap worden verleend. De financiële bijdrage van de Gemeenschap beloopt: - 50 % van de kosten die Spanje heeft gemaakt om de eigenaars te vergoeden voor het slachten of de destructie van pluimvee en pluimveeprodukten, voor zover zulks voor de uitroeiing van de ziekte noodzakelijk was; - 50 % van de kosten die door Spanje zijn gemaakt voor reiniging en ontsmetting van bedrijven en materieel; - 50 % van de kosten die door Spanje zijn gemaakt om de eigenaars te vergoeden voor de destructie van besmet voer en besmet materieel. Artikel 2 1. De financiële bijdrage van de Gemeenschap wordt pas verleend nadat de desbetreffende bewijsstukken zijn overgelegd. 2. De in lid 1 bedoelde gegevens en stukken worden door Spanje verstrekt uiterlijk zes maanden na de kennisgeving van deze beschikking. Artikel 3 Deze beschikking is gericht tot het Koninkrijk Spanje. Gedaan te Brussel, 18 juli 1995. Voor de Commissie Franz FISCHLER Lid van de Commissie (1) PB nr. L 224 van 18. 8. 1990, blz. 19. (2) PB nr. L 168 van 2. 7. 1994, blz. 31.",
  "source": "EUR LEX"
}