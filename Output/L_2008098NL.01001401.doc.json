{
  "url": "http://www.w3.org/1999/xhtml\">",
  "content": "L_2008098NL.01001401.xml 10.4.2008 NL Publicatieblad van de Europese Unie L 98/14 BESCHIKKING VAN DE COMMISSIE van 4 april 2008 houdende vaststelling dat de Zwarte Zee en de daarmee verbonden riviersystemen geen natuurlijke habitat voor Europese aal vormen met het oog op de toepassing van Verordening (EG) nr. 1100/2007 van de Raad (Kennisgeving geschied onder nummer C(2008) 1217) (Slechts de teksten in de Bulgaarse, de Duitse, de Hongaarse, de Italiaanse, de Poolse, de Roemeense, de Sloveense, de Slowaakse en de Tsjechische taal zijn authentiek) (2008/292/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 1100/2007 van de Raad van 18 september 2007 tot vaststelling van maatregelen voor het herstel van het bestand van Europese aal ( 1 ) , en met name op artikel 1, lid 2, Na raadpleging van het Wetenschappelijk, Technisch en Economisch Comité voor de Visserij, Overwegende hetgeen volgt: (1) Bij Verordening (EG) nr. 1100/2007 is een kader vastgesteld voor de bescherming en het duurzame gebruik van het Europese-aalbestand in de wateren van de Gemeenschap, in de kustlagunes, in de estuaria en in de rivieren en aansluitende binnenwateren van de lidstaten. (2) De lidstaten moeten bepalen en omschrijven welke individuele stroomgebieden op hun grondgebied een natuurlijke habitat voor Europese aal vormen. Voor elk stroomgebied voor aal dienen de lidstaten een beheersplan voor aal op te stellen. (3) Aangezien Europese aal in de Zwarte Zee en de daarmee verbonden riviersystemen slechts in geringe aantallen wordt aangetroffen, staat niet vast dat deze wateren een natuurlijke habitat voor deze soort vormen. (4) De Commissie is bij Verordening (EG) nr. 1100/2007 derhalve gemachtigd te beslissen of de Zwarte Zee en de daarmee verbonden riviersystemen een natuurlijke habitat vormen waarvoor herstelmaatregelen ten uitvoer moeten worden gelegd. (5) Volgens een aan de Commissie gericht advies van het Wetenschappelijk, Technisch en Economisch Comité voor de Visserij bevinden de Zwarte Zee en de daarmee verbonden riviersystemen zich aan de uiterste grens van het verspreidingsgebied van Europese aal en kwam de soort, vóór ze werd uitgezet, er slechts sporadisch voor. De dichtheid van het Europese-aalbestand in deze wateren was, vóór het uitzetten, te laag voor een levensvatbare visserij op deze soort, ongeacht de leeftijdsklasse van de dieren. (6) Het is onwaarschijnlijk dat voldoende dieren die in de met de Zwarte Zee verbonden rivieren zijn uitgezet, het stadium van de volwassenheid halen en de paaitrek naar de Sargassozee kunnen maken. Bovendien zullen waarschijnlijk weinig jonge alen in staat zijn naar de met de Zwarte Zee verbonden rivieren te trekken, tot volle wasdom te komen en de paaigronden te bereiken. (7) Mochten herstelmaatregelen in de Zwarte Zee en de daarmee verbonden riviersystemen al een positief effect op Europese aal hebben, dan zou dat verwaarloosbaar zijn en dus onevenredig klein zijn in vergelijking met de administratieve en financiële lasten voor de betrokken lidstaten. (8) Daarom moet worden vastgesteld dat de Zwarte Zee en de daarmee verbonden riviersystemen geen natuurlijke habitat voor Europese aal vormen met het oog op de toepassing van Verordening (EG) nr. 1100/2007. (9) De in deze beschikking vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE BESCHIKKING GEGEVEN: Artikel 1 De Zwarte Zee en de daarmee verbonden riviersystemen vormen geen natuurlijke habitat voor Europese aal met het oog op de toepassing van Verordening (EG) nr. 1100/2007. Artikel 2 Deze beschikking is gericht tot de Republiek Bulgarije, de Tsjechische Republiek, de Bondsrepubliek Duitsland, de Republiek Italië, de Republiek Hongarije, de Republiek Oostenrijk, de Republiek Polen, Roemenië, de Republiek Slovenië en de Republiek Slowakije. Gedaan te Brussel, 4 april 2008. Voor de Commissie Joe BORG Lid van de Commissie ( 1 ) PB L 248 van 22.9.2007, blz. 17 .",
  "source": "EUR LEX"
}