{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001Y0113(01):NL:HTML\">",
  "content": "EUR-Lex - 32001Y0113(01) - NL Avis juridique important | 32001Y0113(01) Advies van de Commissie van 15 december 2000 met betrekking tot het plan voor de lozing van radioactieve afvalstoffen afkomstig van de gedeeltelijke ontmanteling van de kerncentrale van Monts d'Arrée in Frankrijk, overeenkomstig artikel 37 van het Euratom-Verdrag Publicatieblad Nr. C 011 van 13/01/2001 blz. 0005 - 0005 Advies van de Commissie van 15 december 2000 met betrekking tot het plan voor de lozing van radioactieve afvalstoffen afkomstig van de gedeeltelijke ontmanteling van de kerncentrale van Monts d'Arrée in Frankrijk, overeenkomstig artikel 37 van het Euratom-Verdrag (2001/C 11/04) (Slechts de tekst in de Franse taal is authentiek) Op 26 april 2000 heeft de Commissie, overeenkomstig artikel 37 van het Euratom-Verdrag, van de Franse regering de algemene gegevens ontvangen van het plan voor de lozing van radioactieve afvalstoffen afkomstig van de gedeeltelijke ontmanteling van de kerncentrale van Monts d'Arrée. Op grond van deze gegevens en de daarop door de Franse regering gegeven toelichting, en na raadpleging van de groep van deskundigen brengt de Commissie navolgend advies uit: a) De afstand tussen de installatie en de dichtstbijzijnde grens (met het Kanaaleiland Jersey) bedraagt 180 km, en de dichtstbijzijnde lidstaten zijn het Verenigd Koninkrijk, Ierland, Spanje en België op 220, respectievelijk 510, 530 en 540 km. b) Onder normale bedrijfsomstandigheden zullen de lozingen van gasvormige afvalstoffen niet tot een uit gezondheidsoogpunt significante blootstelling van de bevolking van andere lidstaten leiden. De vloeibare afvalstoffen gaan naar de afvalbehandelingsinstallatie van Saclay (CEA). c) Vaste radioactieve afvalstoffen afkomstig van de ontmanteling worden ter plaatse opgeslagen tot ze kunnen worden opgeslagen in nationale afvalinstallaties (Centraco, Andra en een nationale installatie voor zeer laag-radioactief afval, naar verwachting beschikbaar in 2003). De deskundigen bevelen aan de controles van niet-radioactieve afvalstoffen, die bij wijze van voorzorgsmaatregel worden gehouden ter bevestiging van het ontbreken van besmetting, zo te verrichten dat tegelijkertijd de naleving van de vrijgavecriteria in de richtlijn over basisnormen (Richtlijn 96/29/Euratom) wordt gegarandeerd. d) In geval van onvoorziene lozingen van radioactieve afvalstoffen als gevolg van een ongeval van de aard en de omvang als in de algemene gegevens beschreven, zijn de doses die de bevolking van een andere lidstaat zou kunnen ontvangen, uit gezondheidsoogpunt niet significant. Concluderend is de Commissie van mening dat uitvoering van het plan voor de lozing van radioactieve afvalstoffen afkomstig van de gedeeltelijke ontmanteling van de kerncentrale van Monts d'Arrée zowel onder normale bedrijfsomstandigheden als in ongevalssituaties van de aard en omvang als aangeduid in de algemene gegevens, niet zal leiden tot een uit gezondheidsoogpunt significante radioactieve besmetting van het water, de bodem of het luchtruim van een andere lidstaat.",
  "source": "EUR LEX"
}