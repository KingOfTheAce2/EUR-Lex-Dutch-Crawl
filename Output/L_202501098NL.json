{
  "url": "http://www.w3.org/1999/xhtml\"><!--",
  "content": "L_202501098NL.000101.fmx.xml Publicatieblad van de Europese Unie NL L-serie 2025/1098 28.5.2025 VERORDENING (EU) 2025/1098 VAN DE RAAD van 27 mei 2025 tot wijziging van Verordening (EU) nr. 36/2012 betreffende beperkende maatregelen in het licht van de situatie in Syrië DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit (GBVB) 2025/1096 van 27 mei 2025 tot wijziging van Besluit 2013/255/GBVB betreffende beperkende maatregelen in het licht van de situatie in Syrië ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Op 18 januari 2012 heeft de Raad Verordening (EU) nr. 36/2012 ( 2 ) betreffende beperkende maatregelen in het licht van de situatie in Syrië vastgesteld en op 31 mei 2013 heeft de Raad Besluit 2013/255/GBVB ( 3 ) vastgesteld, na de aanneming van de conclusies van de Raad waarin de Raad het geweld en de wijdverbreide en systematische grove schendingen van de mensenrechten in Syrië veroordeelde. (2) Op 27 mei 2024 heeft de Raad Besluit (GBVB) 2024/1510 ( 4 ) vastgesteld waarbij de beperkende maatregelen van Besluit 2013/255/GBVB tot en met 1 juni 2025 werden verlengd. (3) Na de val van het al-Assad-regime in Syrië heeft de Raad op 24 februari 2025 een aantal beperkende maatregelen van de Unie versoepeld in het licht van de situatie in Syrië, om de samenwerking met het land, zijn bevolking en het bedrijfsleven op het gebied van energie, vervoer en wederopbouw te vergemakkelijken en de daarmee samenhangende financiële en bankverrichtingen te vergemakkelijken. Op dezelfde datum heeft de Raad een verklaring uitgebracht volgens welke de plaatsingen op de lijst in verband met het al-Assad-regime, de chemische wapens en de illegale drugshandel moeten worden gehandhaafd. (4) Op 20 mei 2025 heeft de Raad zijn politieke besluit aangekondigd om zijn economische sancties tegen Syrië op te heffen, ter ondersteuning van het Syrische volk om zich te herenigen en een nieuw, inclusief, pluralistisch en vreedzaam Syrië op te bouwen, zonder schadelijke buitenlandse inmenging. (5) Op basis hiervan is de Raad van oordeel dat alle sectorale beperkende maatregelen moeten worden opgeheven, met uitzondering van die welke op veiligheidsgronden zijn gebaseerd. (6) Op basis van een evaluatie van Besluit 2013/255/GBVB en in die context gedane vaststellingen, heeft de Raad op 27 mei 2025 Besluit (GBVB) 2025/1096 vastgesteld waarbij enkele in Besluit 2013/255/GBVB vervatte beperkende maatregelen worden verlengd tot en met 1 juni 2026. (7) De bevoegdheid om de lijst in bijlage II bij Verordening (EU) nr. 36/2012 vast te stellen en te wijzigen moet worden uitgeoefend door de Raad om ervoor te zorgen dat er samenhang bestaat met het proces voor het vaststellen, wijzigen en herzien van bijlage I bij Besluit 2013/255/GBVB. (8) Deze maatregelen vallen binnen het toepassingsgebied van het Verdrag betreffende de werking van de Europese Unie en dus is regelgeving op het niveau van de Unie noodzakelijk, met name om te garanderen dat deze maatregelen in alle lidstaten uniform worden toegepast. (9) Verordening (EU) nr. 36/2012 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EU) nr. 36/2012 wordt als volgt gewijzigd: 1) artikel 14 wordt vervangen door: “Artikel 14 1.   Alle tegoeden en economische middelen die toebehoren aan, eigendom zijn van, in het bezit zijn van of onder zeggenschap staan van de in bijlage II genoemde natuurlijke personen, rechtspersonen, entiteiten en lichamen, worden bevroren. 2.   Er worden geen tegoeden of economische middelen direct of indirect ter beschikking gesteld aan of ten behoeve van in bijlage II vermelde natuurlijke personen, rechtspersonen, entiteiten en lichamen. 3.   Het is verboden bewust en opzettelijk deel te nemen aan activiteiten die ertoe strekken of tot gevolg hebben de in de leden 1 en 2 bedoelde maatregelen direct of indirect te omzeilen.” ; 2) artikel 15 wordt vervangen door: “Artikel 15 1.   Bijlage II bestaat uit het volgende: a) bijlage II omvat een lijst van natuurlijke personen, rechtspersonen, entiteiten en lichamen die overeenkomstig artikel 19, lid 1, van Besluit 2011/782/GBVB door de Raad zijn geïdentificeerd als personen en entiteiten die verantwoordelijk zijn voor de gewelddadige repressie tegen de burgerbevolking in Syrië, personen en entiteiten die baat hebben gehad bij of steun hebben verleend aan het al-Assad-regime, en natuurlijke personen, rechtspersonen en entiteiten die banden met hen hebben, op wie of waarop artikel 21 van deze verordening niet van toepassing is. 1 bis.   De lijst in bijlage II omvat tevens natuurlijke personen, rechtspersonen, entiteiten en lichamen die overeenkomstig artikel 28, lid 2, van Besluit 2013/255/GBVB ( *1 ) van de Raad door de Raad zijn geïdentificeerd als behorend tot één van de volgende categorieën: a) vooraanstaande zakenlieden die in Syrië actief zijn en banden hebben met het voormalige al-Assad-regime; b) leden van de families al-Assad en Makhlouf; c) ministers van de Syrische regering die tussen mei 2011 en december 2024 aan de macht zijn geweest; d) leden van de Syrische strijdkrachten met de rang van “kolonel” en met een gelijkwaardige of hogere rang die tussen mei 2011 en december 2024 in dienst zijn geweest; e) leden van de Syrische veiligheids- en inlichtingendiensten die tussen mei 2011 en december 2024 in dienst zijn geweest; f) leden van aan het al-Assad-regime gelieerde milities, of g) leden van entiteiten, afdelingen, agentschappen, lichamen of instellingen die actief zijn in de sector van de verspreiding van chemische wapens, en met hen geassocieerde natuurlijke personen en entiteiten. 1 ter.   Personen, entiteiten en lichamen die behoren tot een van de in lid 1 bis bedoelde categorieën, worden niet op de in de bijlage II vervatte lijst van personen, entiteiten en lichamen opgenomen of gehandhaafd als er voldoende informatie is waaruit blijkt dat zij niet of niet meer verbonden zijn met het voormalige al-Assad-regime of er geen invloed (meer) over uitoefenen, of geen echt omzeilingsrisico vormen. 2.   In bijlage II worden de redenen vermeld waarom een persoon, entiteit of lichaam in de lijst is opgenomen. 3.   Bijlage II bevat tevens, indien beschikbaar, de informatie die nodig is om de betrokken natuurlijke personen, rechtspersonen, entiteiten en lichamen te identificeren. Met betrekking tot natuurlijke personen kan die informatie bestaan uit namen, inclusief aliassen, geboortedatum en geboorteplaats, nationaliteit, paspoort- en identiteitskaartnummers, geslacht, adres (indien bekend) en functie of beroep. Met betrekking tot rechtspersonen, entiteiten en lichamen kan die informatie bestaan uit namen, plaats en datum van registratie, registratienummer en plaats van vestiging. ( *1 ) Besluit 2013/255/GBVB van de Raad van 31 mei 2013 betreffende beperkende maatregelen tegen Syrië ( PB L 147 van 1.6.2013, blz. 14 , ELI: http://data.europa.eu/eli/dec/2013/255/oj) .”;\" 3) artikel 15 bis wordt ingevoegd: “Artikel 15 bis 1.   In afwijking van artikel 14, leden 1, 2 en 3, kunnen de bevoegde autoriteiten van de lidstaten, als genoemd op de websites die in bijlage III worden vermeld, op door hen passend geachte voorwaarden toestemming verlenen voor de vrijgave van bepaalde bevroren tegoeden of economische middelen of de beschikbaarstelling van bepaalde tegoeden of economische middelen aan de in bijlage II vermelde entiteiten onder nr. 42 en nr. 43, nadat zij hebben vastgesteld dat het verstrekken van die tegoeden of economische middelen noodzakelijk is voor de samenwerking tussen die entiteiten en de overheidsentiteit of het overheidsorgaan van een lidstaat op het gebied van wederopbouw, capaciteitsopbouw, terrorismebestrijding en migratie. 2.   Indien de relevante bevoegde autoriteit binnen vijf werkdagen na ontvangst van een verzoek om toestemming krachtens lid 1 geen negatief besluit heeft genomen, geen verzoek om informatie heeft ingediend of niet heeft laten weten meer tijd nodig te hebben, wordt die toestemming geacht te zijn verleend. 3.   De betrokken lidstaat stelt de andere lidstaten en de Commissie in kennis van elke krachtens leden 1 en 2 verleende toestemming, binnen vier weken na het verlenen van die toestemming. 4.   Het is verboden bewust en opzettelijk deel te nemen aan activiteiten die ertoe strekken of tot gevolg hebben de in de leden 1, 2 en 3 bedoelde maatregelen direct of indirect te omzeilen.” ; 4) artikel 16 wordt als volgt gewijzigd: a) punt a) wordt vervangen door: “a) noodzakelijk zijn voor het dekken van uitgaven voor de basisbehoeften van de in bijlage II genoemde personen, entiteiten oflichamen, en de gezinsleden die van deze natuurlijke personen afhankelijk zijn, zoals betalingen voor levensmiddelen, huur of hypotheeklasten, geneesmiddelen of medische behandelingen, belastingen, verzekeringspremies en openbare voorzieningen;” ; b) punt i) wordt vervangen door: “i) uitsluitend bestemd zijn voor betalingen namens de Arabische Republiek Syrië door in bijlage II genoemde entiteiten die in handen zijn van de Syrische staat of door de centrale bank van Syrië aan de OPCW voor activiteiten in verband met de controlemissie van de OPCW en de vernietiging van de chemische wapens van Syrië, waaronder met name betalingen aan het bijzondere trustfonds van de OPCW voor de volledige vernietiging van de chemische wapens van Syrië buiten het grondgebied van de Arabische Republiek Syrië.” ; 5) in artikel 18, wordt lid 1 als volgt gewijzigd: a) punt a) wordt vervangen door: “a) de tegoeden of economische middelen zijn het voorwerp van een arbitragebesluit dat is vastgesteld voor de datum waarop de natuurlijke persoon, de rechtspersoon, de entiteit of het lichaam als bedoeld in artikel 14 is opgenomen in bijlage II, of van een justitieel of administratief vonnis dat in de Unie is uitgesproken, of van een gerechtelijk vonnis dat in de betrokken lidstaat uitvoerbaar is, en dat van voor of na die datum dateert;” ; b) punt c) wordt vervangen door: “c) het vonnis is niet ten behoeve van een natuurlijke persoon, rechtspersoon, entiteit of lichaam als opgenomen in bijlage II;” ; 6) artikel 20 wordt vervangen door: “Artikel 20 In afwijking van artikel 14 en mits een betaling door een in bijlage II opgenomen persoon, entiteit of lichaam voortvloeit uit een contract dat door die persoon of entiteit of dat lichaam was gesloten voor de datum waarop die persoon of entiteit of dat lichaam werd aangewezen, of indien deze betaling voortvloeit uit een verplichting die voor die persoon of entiteit voor die datum was ontstaan, mogen de bevoegde autoriteiten van de lidstaten, zoals genoemd op de websites genoemd in bijlage III, onder door hen passend geachte voorwaarden, toestemming geven voor de vrijgave van bepaalde bevroren tegoeden of economische middelen, mits de betaling niet direct of indirect wordt ontvangen door een in artikel 14 bedoelde persoon of entiteit.” ; 7) artikel 20 bis wordt vervangen door: “Artikel 20 bis Bij wijze van afwijking van artikel 14 mogen de bevoegde autoriteiten in de lidstaten, als vermeld op de websites in bijlage III, onder voorwaarden die zij als passend beschouwen machtiging verlenen voor de overdracht door of via een in bijlage II vermelde financiële entiteit van tegoeden of economische middelen, indien de overdracht verband houdt met een betaling door een persoon of entiteit die niet voorkomt op een van de lijsten in bijlage II met betrekking tot het verlenen van financiële bijstand aan Syrische onderdanen die een opleiding of beroepsopleiding volgen of bezig zijn met academisch onderzoek in de Unie, mits de bevoegde autoriteit van de betrokken lidstaat voor elk afzonderlijk geval heeft vastgesteld dat de betaling niet rechtstreeks of onrechtstreeks wordt ontvangen door een in bijlage II vermelde persoon of entiteit.” ; 8) in artikel 21 quater, lid 1, wordt de laatste alinea vervangen door: “op voorwaarde dat de bevoegde autoriteit van de betrokken lidstaat per geval heeft vastgesteld dat de betaling niet rechtstreeks of onrechtstreeks zal worden ontvangen door een in bijlage II opgenomen persoon of entiteit en de overdracht niet anderszins is verboden bij deze verordening.” ; 9) in artikel 27, lid 1, wordt punt a) vervangen door: “a) de in bijlage II genoemde aangewezen personen, entiteiten of lichamen;” ; 10) artikel 27 bis wordt vervangen door: “Artikel 27 bis Het is verboden bewust en opzettelijk deel te nemen aan activiteiten die ertoe strekken of tot gevolg hebben dat de bepalingen van de artikelen 2 bis, 3 en 3 bis worden omzeild.” ; 11) artikel 32 wordt als volgt gewijzigd: a) lid 1 wordt vervangen door: “1.   Wanneer de Raad besluit een natuurlijke persoon, rechtspersoon, entiteit of lichaam te onderwerpen aan de in artikel 14, lid 1, bedoelde maatregelen, wijzigt hij bijlage II dienovereenkomstig.” ; b) lid 4 wordt vervangen door: “4.   De lijst in bijlage II wordt met regelmatige tussenpozen en ten minste om de 12 maanden opnieuw bezien.” ; 12) de artikelen 1 bis, 6, 6 bis, 6 ter, 7, 7 bis, 8, 9, 9 bis, 10, 11, 11 bis, 11 ter, 12, 13, 13 bis, 21, 21 bis, 21 ter, 23, 24, 25, 25 bis, 26 en 26 bis worden geschrapt; 13) de bijlagen IV, V bis, V ter, VI, VII, VIII, X en XI worden geschrapt. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 mei 2025. Voor de Raad De voorzitter A. SZŁAPKA ( 1 ) PB L, 2025/1096, 28.5.2025, ELI: http://data.europa.eu/eli/dec/2025/1096/oj . ( 2 ) Verordening (EU) nr. 36/2012 van de Raad van 18 januari 2012 betreffende beperkende maatregelen in het licht van de situatie in Syrië en tot intrekking van Verordening (EU) nr. 442/2011 ( PB L 16 van 19.1.2012, blz. 1 , ELI: http://data.europa.eu/eli/reg/2012/36/oj) . ( 3 ) Besluit 2013/255/GBVB van de Raad van 31 mei 2013 betreffende beperkende maatregelen in het licht van de situatie in Syrië ( PB L 147 van 1.6.2013, blz. 14 , ELI: http://data.europa.eu/eli/dec/2013/255/oj) . ( 4 ) Besluit (GBVB) 2024/1510 van de Raad van 27 mei 2024 tot wijziging van Besluit 2013/255/GBVB betreffende beperkende maatregelen in het licht van de situatie in Syrië ( PB L, 2024/1510, 28.5.2024, ELI: http://data.europa.eu/eli/dec/2024/1510/oj ). ELI: http://data.europa.eu/eli/reg/2025/1098/oj ISSN 1977-0758 (electronic edition)",
  "source": "EUR LEX"
}