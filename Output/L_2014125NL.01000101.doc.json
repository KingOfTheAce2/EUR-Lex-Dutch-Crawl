{
  "url": "http://www.w3.org/1999/xhtml\">",
  "content": "L_2014125NL.01000101.xml 26.4.2014 NL Publicatieblad van de Europese Unie L 125/1 BESLUIT VAN DE RAAD van 25 november 2013 inzake de sluiting van de Samenwerkingsovereenkomst betreffende een civiel mondiaal satellietnavigatiesysteem (Civil Global Navigation Satellite System) (GNSS) tussen de Europese Gemeenschap en haar lidstaten en Oekraïne (2014/228/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 172, in combinatie met artikel 218, lid 6, onder a), Gezien het voorstel van de Europese Commissie, Gezien de goedkeuring door het Europees Parlement, Overwegende hetgeen volgt: (1) Op 8 oktober 2004 heeft de Raad de Commissie gemachtigd onderhandelingen met Oekraïne te openen voor een Samenwerkingsovereenkomst betreffende een civiel mondiaal navigatiesatellietsysteem (Civil Global Navigation Satellite System) (GNSS). (2) In overeenstemming met het besluit van de Raad van 15 november 2005 is de Samenwerkingsovereenkomst betreffende een civiel mondiaal navigatiesatellietsysteem (Civil Global Navigation Satellite System) (GNSS) tussen de Europese Gemeenschap en haar lidstaten en Oekraïne („de overeenkomst”) ondertekend op 1 december 2005. (3) De overeenkomst voorziet in nauwere samenwerking met Oekraïne op het gebied van satellietnavigatie en zal een aantal elementen van de Europese satellietnavigatieprogramma's ten uitvoer leggen. (4) De overeenkomst dient te worden goedgekeurd, HEEFT HET VOLGENDE BESLUIT VASTGESTELD: Artikel 1 De Samenwerkingsovereenkomst betreffende een civiel mondiaal navigatiesatellietsysteem (Civil Global Navigation Satellite System) (GNSS) tussen de Europese Gemeenschap en haar lidstaten en Oekraïne („de overeenkomst”) wordt namens de Europese Unie goedgekeurd. De tekst van de overeenkomst is aan dit besluit gehecht. Artikel 2 De voorzitter van de Raad verricht namens de Unie de in artikel 17, lid 1, van de overeenkomst ( 1 ) bedoelde kennisgeving en doet de volgende kennisgeving: „Ingevolge de inwerkingtreding van het Verdrag van Lissabon op 1 december 2009 is de Europese Unie in de plaats getreden van de Europese Gemeenschap, waarvan zij de opvolgster is, en met ingang van die datum neemt zij alle rechten en plichten van de Europese Gemeenschap over. Derhalve moeten alle verwijzingen in de tekst van de overeenkomst naar „de Europese Gemeenschap” of naar „de Gemeenschap” gelezen worden als „de Europese Unie” of „de Unie”.”. Artikel 3 Het standpunt van de Unie in het GNSS-stuurcomité en de in artikel 14 van de overeenkomst bedoelde gezamenlijke technische werkgroepen wordt door de Raad op voorstel van de Commissie vastgesteld. Artikel 4 Dit besluit treedt in werking op de dag waarop het wordt vastgesteld. Gedaan te Brussel, 25 november 2013. Voor de Raad De voorzitter D. PAVALKIS ( 1 ) De datum van inwerkingtreding van de overeenkomst zal door het secretariaat-generaal van de Raad in het Publicatieblad van de Europese Unie worden bekendgemaakt.",
  "source": "EUR LEX"
}