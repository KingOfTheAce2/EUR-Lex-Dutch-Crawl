{
  "url": "http://www.w3.org/1999/xhtml\">",
  "content": "L_2008221NL.01002801.xml 19.8.2008 NL Publicatieblad van de Europese Unie L 221/28 BESCHIKKING VAN DE COMMISSIE van 24 juli 2008 tot toelating van een methode voor de indeling van geslachte varkens in Bulgarije (Kennisgeving geschied onder nummer C(2008) 3740) (Slechts de tekst in de Bulgaarse taal is authentiek) (2008/676/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 3220/84 van de Raad van 13 november 1984 tot vaststelling van het communautaire indelingsschema voor geslachte varkens ( 1 ) , en met name op artikel 5, lid 2, Overwegende hetgeen volgt: (1) Op grond van artikel 2, lid 3, van Verordening (EEG) nr. 3220/84 moeten geslachte varkens worden ingedeeld door het aandeel mager vlees te schatten met behulp van statistisch verantwoorde methoden die zijn gebaseerd op de fysieke meting van een of meer anatomische delen van het geslachte varken. Indelingsmethoden worden slechts toegelaten wanneer een maximumtolerantie voor de statistische fout bij de schatting in acht wordt genomen. Deze tolerantie is vastgesteld in artikel 3, lid 2, van Verordening (EEG) nr. 2967/85 van de Commissie van 24 oktober 1985 houdende nadere bepalingen voor de toepassing van het communautaire indelingsschema voor geslachte varkens ( 2 ) . (2) Bulgarije heeft de Commissie verzocht toestemming te verlenen voor het gebruik van een methode voor de indeling van geslachte varkens en heeft de resultaten van de versnijdingsproeven overgelegd in deel twee van het protocol als bedoeld in artikel 3, lid 3, van Verordening (EEG) nr. 2967/85. (3) Uit het onderzoek van dit verzoek is gebleken dat aan de voorwaarden voor toelating van deze indelingsmethode is voldaan. (4) Het apparaat of de indelingsmethode mag slechts worden gewijzigd bij een nieuwe beschikking van de Commissie waarin met de opgedane ervaring rekening is gehouden. In dat geval kan de bij de onderhavige beschikking verleende toelating worden ingetrokken. (5) De in deze beschikking vervatte maatregelen zijn in overeenstemming met het advies van het Comité van beheer voor varkensvlees, HEEFT DE VOLGENDE BESCHIKKING GEGEVEN: Artikel 1 Voor de indeling van geslachte varkens overeenkomstig Verordening (EEG) nr. 3220/84 mag in Bulgarije de volgende methode worden gebruikt: — het Ultra FOM 200 genaamde apparaat en de bijbehorende schattingsmethoden, die nader zijn beschreven in de bijlage. Artikel 2 Het apparaat en de schattingsmethode mogen niet worden gewijzigd. Artikel 3 Deze beschikking is gericht tot de Republiek Bulgarije. Gedaan te Brussel, 24 juli 2008. Voor de Commissie Mariann FISCHER BOEL Lid van de Commissie ( 1 ) PB L 301 van 20.11.1984, blz. 1 . Verordening laatstelijk gewijzigd bij Verordening (EG) nr. 3513/93 ( PB L 320 van 22.12.1993, blz. 5 ). ( 2 ) PB L 285 van 25.10.1985, blz. 39 . Verordening laatstelijk gewijzigd bij Verordening (EG) nr. 1197/2006 ( PB L 217 van 8.8.2006, blz. 6 ). BIJLAGE Methoden voor de indeling van geslachte varkens in Bulgarije ULTRA FOM 200 1. De geslachte varkens worden ingedeeld met het Ultra FOM 200 genaamde apparaat. 2. Het apparaat is voorzien van een ultrasone sonde met een frequentie van 4 MHz (Krautkrämer MB 4 SE). Het ultrageluidsignaal wordt gedigitaliseerd, opgeslagen en verwerkt door een microprocessor (type Intel 80 C 32). De meetwaarden worden door het Ultra-FOM-apparaat zelf omgezet in een schatting van het aandeel mager vlees. 3. Het aandeel mager vlees van een geslacht varken wordt berekend aan de hand van de onderstaande formule: = 67,130 – 0,3284 × X1 – 0,3725 × X2 + 0,01515 × X3 waarbij: = geschat aandeel mager vlees (in percenten), X1 = rugspekdikte (met inbegrip van het zwoerd), gemeten op 7 cm van de middellijn van het hele geslachte varken tussen de derde en de vierde laatste lendenwervel (in millimeters), X2 = rugspekdikte (met inbegrip van het zwoerd), gemeten op 7 cm van de middellijn van het hele geslachte varken tussen de derde en de vierde laatste rib (in millimeters), X3 = de spierdikte, gemeten op hetzelfde meetpunt en hetzelfde tijdstip als de rugspekdikte (in millimeters). Deze formule is geldig voor geslachte varkens met een gewicht tussen 60 en 120 kg.",
  "source": "EUR LEX"
}