{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0440:NL:HTML\">",
  "content": "EUR-Lex - 32001D0440 - NL Avis juridique important | 32001D0440 2001/440/EG: Beschikking van de Commissie van 29 mei 2001 houdende wĳziging van Beschikking 98/83/EG waarbĳ sommige derde landen en sommige gebieden van derde landen worden erkend als zĳnde vrĳ van Xanthomonas campestris (alle voor Citrus pathogene stammen), Cercospora angolensis Carv. et Mendes of Guignardia citricarpa Kiely (alle voor Citrus pathogene stammen) (kennisgeving geschied onder nummer C(2001) 1484) Publicatieblad Nr. L 155 van 12/06/2001 blz. 0013 - 0014 Beschikking van de Commissie van 29 mei 2001 houdende wijziging van Beschikking 98/83/EG waarbij sommige derde landen en sommige gebieden van derde landen worden erkend als zijnde vrij van Xanthomonas campestris (alle voor Citrus pathogene stammen), Cercospora angolensis Carv. et Mendes of Guignardia citricarpa Kiely (alle voor Citrus pathogene stammen) (kennisgeving geschied onder nummer C(2001) 1484) (2001/440/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 2000/29/EG van de Raad van 8 mei 2000 betreffende de beschermende maatregelen tegen het binnenbrengen en de verspreiding in de Gemeenschap van voor planten en voor plantaardige producten schadelijke organismen(1), en met name op bijlage IV, deel A, rubriek I, punten 16.2 en 16.4, Overwegende hetgeen volgt: (1) Op grond van bijlage IV, deel A, rubriek I, punten 16.2, 16.3 en 16.4, van Richtlijn 2000/29/EG, in samenhang met artikel 6 van die richtlijn, moeten de lidstaten het binnenbrengen op hun grondgebied van vruchten van Citrus L., Fortunella Swingle, Poncirus Raf. en de hybriden daarvan, van oorsprong uit derde landen waarvan bekend is dat Xanthomonas campestris (alle voor Citrus pathogene stammen), Cercospora angolensis Carv. et Mendes of Guignardia citricarpa Kiely (alle voor Citrus pathogene stammen) er voorkomen, verbieden. (2) Bij Beschikking 98/83/EG van de Commissie(2), laatstelijk gewijzigd bij Beschikking 1999/104/EG(3), zijn bepaalde derde landen erkend als zijnde vrij van Xanthomonas campestris (alle voor Citrus pathogene stammen), Cercospora angolensis Carv. et Mendes of Guignardia citricarpa Kiely (alle voor Citrus pathogene stammen) en zijn in derde landen waarvan bekend is dat deze organismen er voorkomen, bepaalde gebieden erkend als zijnde vrij van die schadelijke organismen. (3) Uit de informatie die in de Verenigde Staten is verzameld tijdens een in maart 2000 door het Voedsel- en Veterinair Bureau (VVB) uitgevoerde inspectiemissie en die door de \"Animal and Plant Health Inspection Service\" van het ministerie van Landbouw van de Verenigde Staten is verstrekt, blijkt dat nieuwe gevallen van aantasting door Xanthomonas campestris, voor Citrus pathogene stammen, zijn ontdekt in de counties Broward, Hendry en Hillsborough in Florida. De genoemde counties moeten bijgevolg worden geschrapt uit de lijst van gebieden in Florida die als vrij zijnde van Xanthomonas campestris (alle voor Citrus pathogene stammen) zijn erkend. (4) Uit de informatie die in Brazilië is verzameld tijdens een in juli 2000 door het VVB uitgevoerde inspectiemissie en die door de \"Secretaria de Defensa Agropecuária\" van het Braziliaanse ministerie van Landbouw en Voedselvoorziening is verstrekt, blijkt dat aantasting door Xanthomonas campestris, voor Citrus pathogene stammen, alleen is ontdekt in gebieden in de deelstaten Rio Grande do Sul, Santa Catarina, Paraná, São Paulo, Minas Gerais en Mato Grosso do Sul. De lijst van gebieden die als vrij zijnde van Xanthomonas campestris (alle voor Citrus pathogene stammen) zijn erkend, moet derhalve dienovereenkomstig worden gewijzigd. (5) Uit de informatie die tijdens de bovengenoemde inspectiemissie is verstrekt, blijkt dat Guignardia citricarpa Kiely (alle voor Citrus pathogene stammen) alleen aanwezig is in de deelstaten Rio de Janeiro, São Paulo en Rio Grande do Sul. Daarom moeten de andere Braziliaanse deelstaten weer worden opgenomen in de lijst van gebieden die als vrij zijnde van Guignardia citricarpa Kiely (alle voor Citrus pathogene stammen) zijn erkend. (6) In 2000 is aan de Commissie gemeld dat vruchten van Citrus sinensis van oorsprong uit Swaziland zijn onderschept waarvan is gebleken dat ze geïnfecteerd waren door Guignardia citricarpa Kiely (alle voor Citrus pathogene stammen). De lijst van landen die als vrij zijnde van Guignardia citricarpa Kiely (alle voor Citrus pathogene stammen) zijn erkend, moet dienovereenkomstig worden gewijzigd. (7) Voor transitogoederen waarvoor de in bijlage IV, deel A, rubriek I, punten 16.2 en 16.4, van Richtlijn 2000/29/EG bedoelde officiële verklaring is afgegeven overeenkomstig het bepaalde bij Beschikking 98/83/EG, dient een specifieke regeling te worden opgesteld. (8) De in deze beschikking vervatte maatregelen zijn in overeenstemming met het advies van het Permanent Plantenziektekundig Comité, HEEFT DE VOLGENDE BESCHIKKING GEGEVEN: Artikel 1 Beschikking 98/83/EG wordt als volgt gewijzigd: 1. In artikel 2 wordt het derde streepje vervangen door: \"- alle gebieden in Brazilië, met uitzondering van de deelstaten Rio Grande do Sul, Santa Catarina, Paraná, São Paulo, Minas Gerais en Mato Grosso do Sul;\". 2. In artikel 2, vierde streepje, worden de woorden \"Florida (met uitzondering van Collier County, Dade County en Manatee County)\" vervangen door \"Florida (met uitzondering van Broward County, Collier County, Miami-Dade County, Hendry County, Hillsborough County en Manatee County)\". 3. In artikel 4, derde streepje, worden de woorden \"alle derde landen in Afrika, waar citrusvruchten worden geproduceerd, met uitzondering van Kenia, Mozambique, Zambia, Zimbabwe en Zuid-Afrika;\" vervangen door \"alle derde landen in Afrika waar citrusvruchten worden geproduceerd, met uitzondering van Kenia, Mozambique, Swaziland, Zambia, Zimbabwe en Zuid-Afrika;\". 4. Aan artikel 5 wordt het volgende streepje toegevoegd: \"- in Brazilië: alle gebieden met uitzondering van de deelstaten Rio de Janeiro, São Paulo en Rio Grande do Sul.\". Artikel 2 Deze beschikking geldt niet voor citrusvruchten waarvoor de in bijlage IV, deel A, rubriek I, punten 16.2 en 16.4, van Richtlijn 2000/29/EG bedoelde officiële verklaring is afgegeven overeenkomstig het bepaalde in Beschikking 98/83/EG en die zijn uitgevoerd voordat de bevoegde autoriteiten van Brazilië, de Verenigde Staten en Swaziland kennis is gegeven van deze beschikking. Artikel 3 Deze beschikking is gericht tot de lidstaten. Gedaan te Brussel, 29 mei 2001. Voor de Commissie David Byrne Lid van de Commissie (1) PB L 169 van 10.7.2000, blz. 1. (2) PB L 15 van 21.1.1998, blz. 41. (3) PB L 33 van 6.2.1999, blz. 27.",
  "source": "EUR LEX"
}