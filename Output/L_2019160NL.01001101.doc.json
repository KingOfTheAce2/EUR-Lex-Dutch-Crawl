{
  "url": "http://www.w3.org/1999/xhtml\">",
  "content": "L_2019160NL.01001101.xml 18.6.2019 NL Publicatieblad van de Europese Unie L 160/11 UITVOERINGSVERORDENING (EU) 2019/989 VAN DE COMMISSIE van 17 juni 2019 tot niet-verlenging van de goedkeuring van de werkzame stof chloorprofam overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen en tot wijziging van de bijlage bij Uitvoeringsverordening (EU) nr. 540/2011 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 20, lid 1, en artikel 78, lid 2, Overwegende hetgeen volgt: (1) Bij Richtlijn 2004/20/EG van de Commissie ( 2 ) is chloorprofam in bijlage I bij Richtlijn 91/414/EEG van de Raad ( 3 ) opgenomen als werkzame stof. (2) De in bijlage I bij Richtlijn 91/414/EEG opgenomen werkzame stoffen worden geacht te zijn goedgekeurd krachtens Verordening (EG) nr. 1107/2009 en zijn opgenomen in deel A van de bijlage bij Uitvoeringsverordening (EU) nr. 540/2011 van de Commissie ( 4 ) . (3) De goedkeuring van de in deel A van de bijlage bij Uitvoeringsverordening (EU) nr. 540/2011 opgenomen werkzame stof chloorprofam vervalt op 31 juli 2019. (4) Er is een aanvraag tot verlenging van de goedkeuring van chloorprofam ingediend overeenkomstig artikel 1 van Uitvoeringsverordening (EU) nr. 844/2012 van de Commissie ( 5 ) binnen de in dat artikel vastgestelde termijn. (5) Een taskforce van drie aanvragers heeft de overeenkomstig artikel 6 van Uitvoeringsverordening (EU) nr. 844/2012 vereiste aanvullende dossiers ingediend. De lidstaat-rapporteur heeft vastgesteld dat de aanvraag volledig was. (6) De lidstaat-rapporteur heeft in overleg met de lidstaat-corapporteur een beoordelingsverslag over de verlenging opgesteld en dit verslag op 29 april 2016 bij de Europese Autoriteit voor voedselveiligheid (EFSA) en de Commissie ingediend. (7) De EFSA heeft het beoordelingsverslag over de verlenging voor opmerkingen aan de aanvrager en de lidstaten toegezonden en de ontvangen opmerkingen aan de Commissie doen toekomen. De EFSA heeft het aanvullende beknopte dossier ook toegankelijk gemaakt voor het publiek. (8) Op 18 juni 2017 heeft de EFSA de Commissie haar conclusie ( 6 ) meegedeeld met betrekking tot de vraag of chloorprofam naar verwachting zal voldoen aan de goedkeuringscriteria van artikel 4 van Verordening (EG) nr. 1107/2009. De EFSA heeft geconcludeerd dat een definitieve beoordeling van de risico's voor de consument door opname via de voeding niet kan worden uitgevoerd wegens een aantal lacunes in de gegevens en onzekerheden over het gebruik bij voedingsgewassen. Niettemin werd een kritiek punt van zorg voor chloorprofam vastgesteld met betrekking tot de resultaten van een indicatieve beoordeling van de risico's voor de consument: chloorprofam en de belangrijkste metaboliet 3-chlooraniline ervan vormen een acuut en chronisch voedingsrisico voor de consument. Bovendien heeft de EFSA geconcludeerd dat verder wetenschappelijk onderzoek naar de potentiële hormoonontregelende eigenschappen van chloorprofam noodzakelijk is en dat de risicobeoordeling voor niet tot de doelsoorten behorende geleedpotigen bij gebruik in het veld niet kon worden voltooid. (9) De Commissie heeft de aanvragers verzocht hun opmerkingen in te dienen over de conclusie van de EFSA en — overeenkomstig artikel 14, lid 1, van Uitvoeringsverordening (EU) nr. 844/2012 — over het ontwerpverslag over de verlenging. De aanvragers hebben hun opmerkingen ingediend en deze zijn zorgvuldig onderzocht. (10) Ondanks de argumenten van de aanvragers konden de punten van zorg met betrekking tot de werkzame stof echter niet worden weggenomen. (11) Op 23 januari 2019 heeft een van de leden van de taskforce die de aanvraag tot verlenging van de goedkeuring van chloorprofam had ingediend, de Commissie meegedeeld zijn steun voor het representatieve gebruik van chloorprofam als middel om het kiemen van aardappelen tegen te gaan in te trekken. Op 19 maart 2019 heeft de taskforce de Commissie meegedeeld zijn steun voor alle representatieve gebruiksdoeleinden te hebben ingetrokken, behalve voor niet-eetbare gewassen, d.w.z. bloembollen. (12) Er is bijgevolg met betrekking tot een of meer representatieve gebruiksdoeleinden van minstens één gewasbeschermingsmiddel niet vastgesteld dat aan de goedkeuringscriteria van artikel 4 van Verordening (EG) nr. 1107/2009 is voldaan. Het is dan ook passend de goedkeuring van de werkzame stof chloorprofam overeenkomstig artikel 20, lid 1, onder b), van die verordening niet te verlengen. (13) Uitvoeringsverordening (EU) nr. 540/2011 moet daarom dienovereenkomstig worden gewijzigd. (14) De lidstaten moeten voldoende tijd krijgen om de toelatingen voor gewasbeschermingsmiddelen die chloorprofam bevatten, in te trekken. (15) Als de lidstaten overeenkomstig artikel 46 van Verordening (EG) nr. 1107/2009 een respijtperiode toekennen voor gewasbeschermingsmiddelen die chloorprofam bevatten, moet deze periode uiterlijk op 8 oktober 2020 aflopen. (16) Bij Uitvoeringsverordening (EU) 2018/917 van de Commissie ( 7 ) is de geldigheidsduur voor chloorprofam verlengd tot en met 31 juli 2019, opdat de verlengingsprocedure vóór het verstrijken van de goedkeuring van die stof kan worden voltooid. Aangezien echter vóór die verlengde vervaldatum een besluit is genomen, moet deze verordening zo snel mogelijk van toepassing worden. (17) Deze verordening laat de mogelijkheid om een nieuwe aanvraag voor de goedkeuring van chloorprofam in te dienen overeenkomstig artikel 7 van Verordening (EG) nr. 1107/2009 onverlet. (18) Het Permanent Comité voor planten, dieren, levensmiddelen en diervoeders heeft binnen de door zijn voorzitter vastgestelde termijn geen advies uitgebracht. Een uitvoeringshandeling werd nodig geacht en de voorzitter heeft de ontwerpuitvoeringshandeling voor verder beraad aan het Comité van beroep voorgelegd. Het Comité van beroep heeft geen advies uitgebracht, HEEFT DE VOLGENDE VERORDENING VASTGESTELD: Artikel 1 Niet-verlenging van de goedkeuring van een werkzame stof De goedkeuring van de werkzame stof chloorprofam wordt niet verlengd. Artikel 2 Wijziging van Uitvoeringsverordening (EU) nr. 540/2011 In deel A van de bijlage bij Uitvoeringsverordening (EU) nr. 540/2011 wordt de vermelding over chloorprofam in rij 78 geschrapt. Artikel 3 Overgangsmaatregelen De lidstaten trekken toelatingen voor gewasbeschermingsmiddelen die de werkzame stof chloorprofam bevatten, uiterlijk op 8 januari 2020 in. Artikel 4 Respijtperiode Een door de lidstaten overeenkomstig artikel 46 van Verordening (EG) nr. 1107/2009 toegekende respijtperiode moet zo kort mogelijk zijn en uiterlijk op 8 oktober 2020 aflopen. Artikel 5 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 juni 2019. Voor de Commissie De voorzitter Jean-Claude JUNCKER ( 1 ) PB L 309 van 24.11.2009, blz. 1 . ( 2 ) Richtlijn 2004/20/EG van de Commissie van 2 maart 2004 tot wijziging van Richtlijn 91/414/EEG van de Raad teneinde chloorprofam op te nemen als werkzame stof ( PB L 70 van 9.3.2004, blz. 32 ). ( 3 ) Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( PB L 230 van 19.8.1991, blz. 1 ). ( 4 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 5 ) Uitvoeringsverordening (EU) nr. 844/2012 van de Commissie van 18 september 2012 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 252 van 19.9.2012, blz. 26 ). ( 6 ) EFSA (Europese Autoriteit voor voedselveiligheid), 2017. Conclusion on the peer review of the pesticide risk assessment of the active substance chlorpropham. EFSA Journal 2017;15(7):4903, 29 blz.; doi:10.2903/j.efsa.2017.4903. ( 7 ) Uitvoeringsverordening (EU) 2018/917 van de Commissie van 27 juni 2018 tot wijziging van Uitvoeringsverordening (EU) nr. 540/2011 wat betreft de verlenging van de geldigheidsduur voor de werkzame stoffen alfa-cypermethrin, beflubutamide, benalaxyl, benthiavalicarb, bifenazaat, boscalid, bromoxynil, captan, carvon, chloorprofam, cyazofamide, desmedifam, dimethoaat, dimethomorf, diquat, ethefon, ethoprofos, etoxazool, famoxadone, fenamidone, fenamifos, fenmedifam, flumioxazine, fluoxastrobin, folpet, foramsulfuron, formetanaat, fosmet, Gliocladium catenulatum stam J1446, isoxaflutool, metalaxyl-M, methiocarb, methoxyfenozide, metribuzin, milbemectin, oxasulfuron, Paecilomyces lilacinus stam 251, pirimifos-methyl, propamocarb, prothioconazool, pymetrozine en S-metolachloor ( PB L 163 van 28.6.2018, blz. 13 ).",
  "source": "EUR LEX"
}