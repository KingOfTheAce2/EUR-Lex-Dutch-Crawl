{
  "url": "http://www.w3.org/1999/xhtml\"><!--",
  "content": "L_2016144NL.01002101.xml 1.6.2016 NL Publicatieblad van de Europese Unie L 144/21 GEDELEGEERDE VERORDENING (EU) 2016/861 VAN DE COMMISSIE van 18 februari 2016 tot correctie van Gedelegeerde Verordening (EU) nr. 528/2014 van de Commissie tot aanvulling van Verordening (EU) nr. 575/2013 van het Europees Parlement en de Raad met betrekking tot technische reguleringsnormen voor niet-deltarisico van opties in het kader van de standaardbenadering voor marktrisico en tot correctie van Gedelegeerde Verordening (EU) nr. 604/2014 van de Commissie houdende aanvulling van Richtlijn 2013/36/EU van het Europees Parlement en de Raad met betrekking tot technische reguleringsnormen met betrekking tot kwalitatieve en passende kwantitatieve criteria tot vaststelling van de categorieën van medewerkers wier beroepswerkzaamheden het risicoprofiel van een instelling materieel beïnvloeden (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2013/36/EU van het Europees Parlement en de Raad van 26 juni 2013 betreffende toegang tot het bedrijf van kredietinstellingen en het prudentieel toezicht op kredietinstellingen en beleggingsondernemingen, tot wijziging van Richtlijn 2002/87/EG en tot intrekking van de Richtlijnen 2006/48/EG en 2006/49/EG ( 1 ) , en met name artikel 94, lid 2, Gezien Verordening (EU) nr. 575/2013 van het Europees Parlement en de Raad van 26 juni 2013 betreffende prudentiële vereisten voor kredietinstellingen en beleggingsondernemingen en tot wijziging van Verordening (EU) nr. 648/2012 ( 2 ) , en met name artikel 329, lid 3, derde alinea, artikel 352, lid 6, derde alinea, en artikel 358, lid 4, derde alinea, Overwegende hetgeen volgt: (1) Artikel 329, lid 3, artikel 352, lid 6, derde alinea en artikel 358, lid 4, derde alinea, van Verordening (EU) nr. 575/2013 bepalen dat de Europese Bankautoriteit (EBA) een reeks methoden ontwikkelt om in de eigenvermogensvereisten van instellingen naast het deltarisico andere risico's tot uitdrukking te brengen op een wijze die evenredig is met de omvang en complexiteit van de activiteiten van instellingen op het gebied van opties en warrants. De EBA heeft dienovereenkomstig in dit verband ontwerpen van technische reguleringsnormen ontwikkeld die de Commissie heeft bevestigd en vastgesteld in Gedelegeerde Verordening (EU) nr. 528/2014 van de Commissie ( 3 ) . (2) Volgens het bij Richtlijn 2013/36/EU ingestelde kader voor prudentieel toezicht moeten alle instellingen alle medewerkers vaststellen wier beroepswerkzaamheden het risicoprofiel van de instelling wezenlijk beïnvloeden. In overeenstemming met artikel 94, lid 2, van Richtlijn 2013/36/EU heeft de EBA in dit verband ontwerpen van technische reguleringsnormen ontwikkeld die de Commissie heeft bevestigd en vastgesteld in Gedelegeerde Verordening (EU) nr. 604/2014 van de Commissie ( 4 ) . (3) In Gedelegeerde Verordening (EU) nr. 528/2014 en Gedelegeerde Verordening (EU) nr. 604/2014 komen een aantal fouten voor die gecorrigeerd moeten worden. (4) Op grond van Gedelegeerde Verordening (EU) nr. 528/2014 mag de vereenvoudigde benadering alleen beschikbaar zijn voor instellingen die uitsluitend opties en warrants kopen, maar mogen zij niet verplicht worden om die benadering te gebruiken. Het is derhalve passend de verwoording van artikel 2 van Gedelegeerde Verordening (EU) nr. 528/2014 te corrigeren, op grond waarvan die instellingen de vereenvoudigde benadering moeten gebruiken en andere instellingen die benadering eveneens mogen gebruiken. (5) Artikel 4, lid 1, onder c), van Gedelegeerde Verordening (EU) nr. 604/2014 moet in die zin worden gewijzigd dat alle medewerkers bedoeld worden wier totale beloning hen in dezelfde beloningsschaal als de directie plaatst en dat met medewerkers die risico's nemen bedoeld wordt „medewerkers die materiële risico's nemen”, dat wil zeggen medewerkers wier beroepswerkzaamheden het risicoprofiel van de instelling materieel beïnvloeden. (6) Deze verordening is gebaseerd op de ontwerpen van technische reguleringsnormen die door de EBA aan de Commissie zijn voorgelegd. (7) De EBA heeft open publieksraadplegingen gehouden over de oorspronkelijke ontwerpen van technische reguleringsnormen die deze verordening corrigeert, de mogelijke kosten en baten geanalyseerd en het advies van de in overeenstemming met artikel 37 van Verordening (EU) nr. 1093/2010 van het Europees Parlement en de Raad opgerichte Stakeholdergroep Bankwezen ingewonnen ( 5 ) . (8) Om ervoor te zorgen dat de technische reguleringsnormen zo spoedig mogelijk correct kunnen worden toegepast, moet deze verordening in werking treden op de dag na die van de bekendmaking ervan in het Publicatieblad van de Europese Unie , HEEFT DE VOLGENDE VERORDENING VASTGESTELD: Artikel 1 Correctie van Gedelegeerde Verordening (EU) nr. 528/2014 Artikel 2 van Gedelegeerde Verordening (EU) nr. 528/2014 wordt vervangen door het volgende: „Artikel 2 Alleen instellingen die uitsluitend opties en warrants kopen, mogen de vereenvoudigde benadering gebruiken.”. Artikel 2 Correctie van Gedelegeerde Verordening (EU) nr. 604/2014 In artikel 4, lid 1, van Gedelegeerde Verordening (EU) nr. 604/2014 wordt punt c) vervangen door het volgende: „c) aan de medewerker is in het voorgaande boekjaar een totale beloning toegekend die gelijk is aan of meer bedraagt dan de laagste totale beloning die in dat boekjaar is toegekend aan een directielid of aan een medewerker die voldoet aan één van de criteria in artikel 3, onder 1), 5), 6), 8), 11), 12), 13) of 14).”. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 februari 2016. Voor de Commissie De voorzitter Jean-Claude JUNCKER ( 1 ) PB L 176 van 27.6.2013, blz. 338 . ( 2 ) PB L 176 van 27.6.2013, blz. 1 . ( 3 ) Gedelegeerde Verordening (EU) nr. 528/2014 van de Commissie van 12 maart 2014 tot aanvulling van Verordening (EU) nr. 575/2013 van het Europees Parlement en de Raad met betrekking tot technische reguleringsnormen voor niet-deltarisico van opties in het kader van de standaardbenadering voor marktrisico ( PB L 148 van 20.5.2014, blz. 29 ) ( 4 ) Gedelegeerde Verordening (EU) nr. 604/2014 van de Commissie van 4 maart 2014 houdende aanvulling van Richtlijn 2013/36/EU van het Europees Parlement en de Raad met betrekking tot technische reguleringsnormen met betrekking tot kwalitatieve en passende kwantitatieve criteria tot vaststelling van de categorieën van medewerkers wier beroepswerkzaamheden het risicoprofiel van een instelling materieel beïnvloeden ( PB L 167 van 6.6.2014, blz. 30 ) ( 5 ) Verordening (EU) nr. 1093/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Bankautoriteit), tot wijziging van Besluit nr. 716/2009/EG en tot intrekking van Besluit 2009/78/EG van de Commissie ( PB L 331 van 15.12.2010, blz. 12 ).",
  "source": "EUR LEX"
}