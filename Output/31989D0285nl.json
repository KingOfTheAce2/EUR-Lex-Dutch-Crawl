{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31989D0285:NL:HTML\">",
  "content": "EUR-Lex - 31989D0285 - NL Avis juridique important | 31989D0285 89/285/EEG: Besluit van de Raad van 13 april 1989 houdende aanvaarding van Resolutie nr. 46 betreffende de overeenstemming van containers met de op het vervoer van goederen onder douaneverzegeling van toepassing zijnde normen - Resolutie nr. 46, goedgekeurd op 20 november 1987 door de Groep van deskundigen inzake douaneproblemen met betrekking tot het vervoer Publicatieblad Nr. L 111 van 22/04/1989 blz. 0039 - 0040 Bijzondere uitgave in het Fins: Hoofdstuk 2 Deel 7 blz. 0033 Bijzondere uitgave in het Zweeds: Hoofdstuk 2 Deel 7 blz. 0033 ***** BESLUIT  VAN DE RAAD van 13 april 1989 houdende aanvaarding van Resolutie nr. 46 betreffende de overeenstemming van containers met de op het vervoer van goederen onder douaneverzegeling van toepassing zijnde normen (89/285/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 113, Gezien het voorstel van de Commissie, Overwegende dat Resolutie nr. 46, die op 20 november 1987 is aangenomen door de Groep van deskundigen inzake douaneproblemen met betrekking tot het vervoer van de Economische Commissie voor Europa (ECE), maatregelen bevat die enerzijds gericht zijn op de correcte toepassing van de Douaneovereenkomst van 1975 inzake het internationale vervoer van goederen onder dekking van carnets TIR (TIR-Overeenkomst) en anderzijds op het voorkomen en opsporen van fraude die zou kunnen worden gepleegd als een uitvloeisel van het feit dat containers niet in overeenstemming zijn met de op het vervoer van goederen onder douaneverzegeling van toepassing zijnde normen; Overwegende dat die resolutie door de Gemeenschap met onmiddellijke ingang kan worden aanvaard, BESLUIT: Artikel 1 Resolutie nr. 46 inzake de overeenstemming van containers met de op het vervoer van goederen onder douaneverzegeling van toepassing zijnde normen wordt namens de Gemeenschap met onmiddellijke ingang goedgekeurd. De tekst van de resolutie is bij dit besluit gevoegd. Artikel 2 De Voorzitter van de Raad wijst de persoon aan die gemachtigd is om de Uitvoerend Secretaris van de Economische Commissie voor Europa in kennis te stellen van de aanvaarding door de Gemeenschap met onmiddellijke ingang van Resolutie nr. 46. Gedaan te Luxemburg, 13 april 1989. Voor de Raad De Voorzitter P. SOLBES MAATREGELEN OM TE GARANDEREN DAT CONTAINERS STEEDS IN OVEREENSTEMMING ZIJN MET DE OP HET VERVOER VAN GOEDEREN ONDER DOUANEVERZEGELING VAN TOEPASSING ZIJNDE NORMEN RESOLUTIE Nr. 46, goedgekeurd op 20 november 1987 door de Groep van deskundigen inzake douaneproblemen met betrekking tot het vervoer DE GROEP VAN DESKUNDIGEN INZAKE DOUANEPROBLEMEN MET BETREKKING TOT HET VERVOER, Voor ogen houdend de bepalingen van de artikelen 13 en 14 van de Douaneovereenkomst van 1975 inzake het internationale vervoer van goederen onder dekking van carnets TIR en bijlage 7 daarvan; Overwegende dat het noodzakelijk is te garanderen dat containers steeds in overeenstemming zijn met de normen van toepassing op het vervoer van goederen onder douaneverzegeling, BEVEELT de overeenkomstsluitende partijen bij de TIR-Overeenkomst van 1975 de hierna vermelde maatregelen AAN om te garanderen dat containers steeds in overeenstemming zijn met de normen van toepassing op het vervoer van goederen onder douaneverzegeling (artikelen 13 en 14 en bijlage 7 van de TIR-Overeenkomst van 1975): 1. Wanneer een container een aanzienlijk gebrek vertoont en bijgevolg niet voldoet aan de normen uit hoofde waarvan deze voor het vervoer onder douaneverzegeling is goedgekeurd, dienen de douanediensten de voor de container verantwoordelijke partij hiervan in kennis te stellen en deze de mogelijkheid te bieden de container opnieuw in de staat te brengen die de goedkeuring ervan heeft gerechtvaardigd voor zover dit onverwijld kan gebeuren. Na de nodige herstellingen kan de container verder worden vervoerd onder douaneverzegeling. Indien de container niet naar behoren is hersteld, of indien de betrokken partij verkiest dat deze wordt hersteld in een ander land waar het certificaat van goedkeuring werd afgegeven, dienen de douanediensten: a) hetzij de verzegeling en de goedkeuring van het vervoer te weigeren indien de verzegeling noodzakelijk wordt geacht, b) hetzij de container uit het verkeer te halen en de inhoud ervan te laten overladen op een ander vervoermiddel, c) hetzij toestemming te geven voor het verder vervoer van de container volgens de geschikte procedures welke voor de inhoud ervan geen enkel risico van smokkel of schade met zich brengen, met dien verstande dat het gebrek wordt vermeld op de vervoerdocumenten. Indien de douanediensten zulks noodzakelijk achten om de container op behoorlijke wijze te laten herstellen, dienen zij de goedkeuringsplaat te laten verwijderen. 2. Wanneer de douanediensten de goedkeuringsplaat laten verwijderen of wanneer men in een reeks containers een ernstig gebrek vaststelt waardoor deze niet meer beantwoorden aan de normen uit hoofde waarvan zij zijn goedgekeurd voor het vervoer onder douaneverzegeling, dient de autoriteit die het goedkeuringscertificaat heeft afgegeven of eventueel de douaneadministratie die voor de goedkeuring verantwoordelijk is, daarvan in kennis te worden gesteld. De autoriteit die het goedkeuringscertificaat in de eerste plaats heeft afgegeven, dient te worden verzocht deel te nemen aan de hercertificering indien deze plaatsvindt buiten het grondgebied van de betrokken overeenkomstsluitende partij. Nota: Een container wordt geacht een ernstig gebrek te vertonen wanneer: a) de goederen aan het verzegelde gedeelte van de container kunnen worden onttrokken of erin worden gebracht zonder dat daarbij zichtbare sporen van braak achterblijven of zonder dat de douaneverzegeling wordt verbroken; b) een douaneverzegeling niet op eenvoudige en doeltreffende wijze kan worden aangebracht; c) de container een geheime bergplaats heeft waarin goederen kunnen worden verborgen; d) de ruimten die goederen kunnen bevatten, niet gemakkelijk door de douane kunnen worden gevisiteerd; VERZOEKT de overeenkomstsluitende partijen de Uitvoerend Secretaris van de Economische Commissie voor Europa, zo mogelijk vóór 1 juli 1988, mede te delen of zij deze resolutie aanvaarden; VERZOEKT de Uitvoerend Secretaris de van de regeringen ontvangen antwoorden te willen verspreiden.",
  "source": "EUR LEX"
}