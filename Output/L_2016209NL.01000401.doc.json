{
  "url": "http://www.w3.org/1999/xhtml\"><!--",
  "content": "L_2016209NL.01000401.xml 3.8.2016 NL Publicatieblad van de Europese Unie L 209/4 UITVOERINGSVERORDENING (EU) 2016/1321 VAN DE COMMISSIE van 26 juli 2016 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 26 juli 2016. Voor de Commissie, namens de voorzitter, Stephen QUEST Directeur-generaal voor Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een artikel (een zogenoemde „hangmat met frame”), met afmetingen van ongeveer 230 × 140 × 205 cm. Het bestaat uit een driehoekige standaard die op de grond moet worden geplaatst en vervaardigd is uit metalen (stalen) buizen, waaraan een boogvormige constructie wordt opgehangen, die dienst doet als liggedeelte. De boogvormige constructie meet 100 × 190 cm (b × l) en heeft licht gebogen stangen aan de lange zijden en rechte stangen aan de korte zijden, waaraan een textieldoek is bevestigd. Het artikel is voorzien van een „dak” uit textiel en muskietennetten. Het artikel weegt 45 kg en kan personen tot 180 kg dragen. Het is vervaardigd uit weerbestendig materiaal en is dus geschikt voor gebruik buitenshuis. ( *1 ) Zie afbeelding. 9403 20 80 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur, aantekening 2 op hoofdstuk 94 en de tekst van de GN-codes 9403 , 9403 20  en 9403 20 80 . Het artikel kan niet gemakkelijk worden vervoerd om te worden gebruikt bij het kamperen gezien de kenmerken ervan, namelijk het gewicht en het feit dat het niet gemakkelijk uit elkaar kan worden genomen. Indeling onder post 6306  als kampeerartikelen is dus uitgesloten. Het artikel is „verplaatsbaar” en gezien de objectieve kenmerken ervan is het gemaakt om op de vloer of de grond te worden geplaatst. Het dient ter inrichting, hoofdzakelijk voor nuttig gebruik, van buitenruimten zoals tuinen van woningen, hotels, restaurants enz. (zie ook de GS-toelichtingen op hoofdstuk 94, Algemene opmerkingen, A)). Het artikel wordt bijgevolg beschouwd als een „meubel” vervaardigd uit verschillende materialen en het moet worden ingedeeld onder post 9403  naar het materiaal waaruit de steun (het frame) is gemaakt en waaraan het artikel zijn wezenlijke karakter ontleent. Het artikel moet daarom worden ingedeeld onder GN-code 9403 20 80  als andere meubelen van metaal. ( *1 ) De afbeelding is louter ter informatie.",
  "source": "EUR LEX"
}