{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992Y0708(02):NL:HTML\">",
  "content": "EUR-Lex - 31992Y0708(02) - NL Avis juridique important | 31992Y0708(02) Resolutie van de Raad van 18 juni 1992 betreffende technologische vraagstukken in verband met de veiligheid van kerninstallaties Publicatieblad Nr. C 172 van 08/07/1992 blz. 0002 - 0003 RESOLUTIE VAN DE RAAD van 18 juni 1992 betreffende technologische vraagstukken in verband met de veiligheid van kerninstallaties (92/C 172/02) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap voor Atoomenergie, Overwegende dat de Raad op 22 juli 1975 een resolutie betreffende de technologische vraagstukken in verband met de veiligheid van kerninstallaties heeft aangenomen (1), hierna  \"resolutie van 1975\" te noemen; Overwegende dat de Raad, op basis van verschillende mededelingen van de Commissie, op 26 september 1988, 21 juni 1989 en 26 maart 1990 conclusies heeft vastgesteld, waarin hij onder andere de centrale rol die hij toekent aan de resolutie van 1975  bevestigde; Overwegende dat de Commissie op 24 januari 1992 aan de Raad een verslag heeft voorgelegd voor de periode van april 1987 tot en met april 1991 over de tenuitvoerlegging van de resolutie van 1975, waarin wordt beklemtoond dat de instellingen die bijdragen  tot het waarborgen en het controleren van de veiligheid in de Gemeenschap actief moeten blijven deelnemen aan het in het kader van de resolutie van 1975 geïnstitutionaliseerde overleg- en cooerdinatieproces en dat de resultaten van die werkzaamheden ook  buiten de Gemeenschap zouden moeten worden uitgedragen; Overwegende dat aan het probleem van de nucleaire veiligheid belangrijke aspecten zijn verbonden, met name wat betreft de bescherming van de gezondheid van de bevolking en van de werknemers, alsmede de bescherming van het milieu tegen de gevaren van  ioniserende stralingen, vooral gezien de ontwikkelingen die zich in heel Europa hebben voorgedaan, 1.  ERKENT de vooruitgang die geboekt is bij het streven om een gelijkwaardige en bevredigende mate van bescherming van de bevolking en van het milieu in de Gemeenschap te waarborgen op de hoogst haalbare veiligheidsniveaus, zoals gevraagd in de  resolutie van 1975, alsmede om bij te dragen tot de internationale aanvaarding van soortgelijke hoge veiligheidsniveaus; 2. SPOORT de Commissie, de nationale veiligheidsinstanties, de in de evaluatie van de veiligheid van kerninstallaties gespecialiseerde instellingen, de onderwijs- en onderzoekinstellingen en de bouwers en exploitanten van kerncentrales in de Gemeenschap  AAN actief te blijven deelnemen aan het in het kader van de resolutie van 1975 geïnstitutionaliseerde overleg- en samenwerkingsproces; 3. BEVESTIGT dat technologische vooruitgang van belang is voor de veiligheid van nucleaire installaties en VERZOEKT derhalve de Lid-Staten en de Commissie de onderlinge cooerdinatie voort te zetten en te verbeteren door middel van betekenisvolle  gezamenlijke activiteiten aangaande essentiële veiligheidskwesties. Aldus wijst de Raad op het wezenlijke belang van onderzoek en technologische vernieuwing inzake nucleaire veiligheid en op de noodzaak tot voortzetting en uitbreiding van de in de  Gemeenschap ondernomen acties, met inbegrip van de bestudering van nieuwe generaties reactoren. Deze acties kunnen, voor zover mogelijk, worden uitgebreid tot derde landen, met name die van Midden- en Oost-Europa en de Republieken van de voormalige  Sowjetunie; 4. VRAAGT dat de Lid-Staten, met actieve medewerking van de Commissie, verder zorgen voor een intensivering van het overleg tussen de nationale veiligheidsinstanties in de Gemeenschap over de veiligheidscriteria en -eisen en over de integratie van de  bereikte conclusies in de praktijk van de Lid-Staten, om te komen tot een geheel van op communautair niveau erkende veiligheidscriteria en -eisen; 5. ONDERSTREEPT het bijzondere belang dat hij hecht aan de nucleaire veiligheid in Europa, en verzoekt derhalve de Lid-Staten en de Commissie om als essentiële en prioritaire doelstelling van de communautaire samenwerking in de sector kernenergie,  inzonderheid met de andere Europese landen, met name die van Midden- en Oost-Europa en de Republieken van de voormalige Sowjetunie, aan te merken dat de veiligheid in de nucleaire installaties van die landen wordt opgetrokken tot een niveau dat  gelijkwaardig is met het in de Gemeenschap bestaande niveau, en dat de toepassing van de al op communautair niveau erkende veiligheidscriteria en -eisen wordt vergemakkelijkt; 6. MOEDIGT de Lid-Staten en de Commissie AAN op gecooerdineerde wijze op te treden in internationale instanties, op basis van de in de Gemeenschap geboekte resultaten, ten einde een systeem te ontwikkelen van nucleaire veiligheidscriteria en -eisen die  op internationale niveau worden aanvaard, met name in het kader van de Internationale Organisatie voor Atoomenergie. (1) PB nr. C 185 van 14. 8. 1975, blz. 1.",
  "source": "EUR LEX"
}