{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31985D0066:NL:HTML\">",
  "content": "EUR-Lex - 31985D0066 - NL Avis juridique important | 31985D0066 85/66/EEG: Beschikking van de Commissie van 21 december 1984 inzake de toekenning van financiële bijstand voor de uitvoering van het project \"Modernisering van het spoorwegknooppunt Mulhouse-Nord\" (Slechts de tekst in de Franse taal is authentiek) Publicatieblad Nr. L 030 van 02/02/1985 blz. 0019 - 0021 ***** BESCHIKKING  VAN DE COMMISSIE van 21 december 1984 inzake de toekenning van financiële bijstand voor de uitvoering van het project »Modernisering van het spoorwegknooppunt Mulhouse nord\" (Slechts de tekst in de Franse taal is authentiek) (85/66/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 3620/84 van de Raad van 19 december 1984 betreffende een bijzondere actie op het gebied van de vervoersinfrastructuur (1), Overwegende dat de Franse Regering bij de Gemeenschap een verzoek om een financiële bijdrage in de kosten van het project »Modernisering van het spoorwegknooppunt Mulhouse nord\" heeft ingediend; Overwegende dat alle voorwaarden voor het verlenen van financiële bijstand door de Gemeenschap vervuld zijn, HEEFT DE VOLGENDE BESCHIKKING GEGEVEN: Artikel 1 Voor de financiering van de werkzaamheden voor de uitvoering van het project »Modernisering van het spoorwegknooppunt Mulhouse nord\" wordt financiële bijstand ten bedrage van 3 miljoen Ecu verleend. De kenmerken van de werkzaamheden en de wijze van betaling zijn in de bijlage opgenomen. Artikel 2 Deze beschikking is gericht tot de Franse Republiek. Gedaan te Brussel, 21 december 1984. Voor de Commissie Giorgios CONTOGEORGIS Lid van de Commissie (1) PB nr. L 333 van 21. 12. 1984, blz. 58. BIJLAGE Voorwaarden voor de toekenning van financiële bijstand van de Gemeenschap voor de uitvoering van het project »Modernisering van het spoorwegknooppunt Mulhouse nord\" 1. Plaats van uitvoering van het project Het project waarop deze beschikking betrekking heeft, ligt aan de noordkant van Mulhouse op de internationale spoorlijn Brussel-Luxemburg-Straatsburg-Basel. 2. Beschrijving van het project Het project betreft de totstandbrenging van een moderne rangeerpost van het type computergestuurde relaisbeveiliging. Het is de natuurlijke aanvulling van de eerste fase van de modernisering van het spoorwegknooppunt Mulhouse nord, die bestond uit de aanpassing en modernisering van het rangeerterrein en de automatisering van het remmen van de uitgerangeerde wagons. Behalve de vervanging van de oude rangeerposten door één enkele centrale post, omvat het project de omzetting van het huidige mechanische seinstelsel in een stelsel van lichtseingeving en de verhoging van de snelheid op de doorgaande sporen tot 90 km per uur. 3. Tijdschema voor de uitvoering Aanvang van de werkzaamheden in 1984. Ingebruikneming in 1987. 4. Betalingsschema De Gemeenschap stemt erin toe om tot een bedrag van 3 miljoen Ecu aan de uitvoering van het project bij te dragen, met dien verstande dat de financiële bijstand niet meer dan 25 % van de totale kosten van het project kan bedragen. De totale kosten van het project worden geraamd op 84,3 miljoen Franse frank (12,3 miljoen Ecu volgens de koers van 31 mei 1984). Het betalingsschema ziet er als volgt uit: Eerste tranche De Commissie geeft toestemming voor de betaling van een voorschot van ten hoogste 30 % van de voorziene totale bijstand. Tweede tranche Na ontvangst van het bewijs dat werkzaamheden voor een waarde van 70 % van de totale werkzaamheden voor de uitvoering van het project zijn verricht, betaalt de Commissie 45 % van de voorziene totale bijstand of geeft zij opdracht tot betaling daarvan. Deze tweede tranche wordt slechts betaald indien de Commissie het bewijs heeft ontvangen dat voor het project behoorlijk gewaarmerkte betalingen zijn gedaan voor ten minste 70 % van bovenvermelde totale kosten. Derde tranche Na ontvangst van het bewijs dat het project voltooid is, betaalt de Commissie het saldo van de bijstand of geeft zij opdracht tot betaling daarvan. 5. Rekeningen De Commissie verlangt dat de Franse verantwoordelijke instantie de rekeningen en alle nodige bescheiden voor het controleren van de uitgaven voor het project bijhoudt. De Commissie behoudt zich het recht voor, tijdens de uitvoering van de werkzaamheden overlegging van bewijsstukken te verlangen en inspecties ter plaatse te verrichten. De projectrekeningen moeten na overmaking van het in punt 4 bedoelde saldo nog ten minste vier jaar worden bewaard. 6. Bevestiging van de ontvangst van de tranches en controle op de werkzaamheden Met het oog op de overmaking van iedere tranche verlangt de Commissie van de Franse verantwoordelijke instantie: - een overzicht van de vordering van de werkzaamheden, ondertekend door de persoon die officieel verantwoordelijk is voor het project jegens de Franse autoriteiten; - een gewaarmerkte staat van de verrichte betalingen. Voor elke in het raam van deze beschikking door de Commissie overgemaakte tranche verlangt zij een ontvangstbewijs. 7. Verantwoordelijke instanties De verantwoordelijke instantie voor de uitvoering van deze beschikking in Frankrijk is de »Société nationale des chemins de fer français\". Bij de Commissie is het hoofd van de afdeling »Planning en ontwikkeling van de infrastructuur\", Directoraat-generaal Vervoer, voor de uitvoering verantwoordelijk. 8. Publiciteit De Franse verantwoordelijke instantie geeft op publiciteitsborden ter plaatse bekendheid aan de door de Gemeenschap verleende financiële bijstand.",
  "source": "EUR LEX"
}