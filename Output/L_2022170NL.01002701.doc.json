{
  "url": "http://www.w3.org/1999/xhtml\">",
  "content": "L_2022170NL.01002701.xml 28.6.2022 NL Publicatieblad van de Europese Unie L 170/27 GEDELEGEERDE VERORDENING (EU) 2022/1012 VAN DE COMMISSIE van 7 april 2022 tot aanvulling van Verordening (EG) nr. 561/2006 van het Europees Parlement en de Raad met betrekking tot de vaststelling van normen voor het dienstverleningsniveau en de beveiliging van veilige en beveiligde parkeerterreinen en de procedures voor de certificering daarvan DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 561/2006 van het Europees Parlement en de Raad van 15 maart 2006 tot harmonisatie van bepaalde voorschriften van sociale aard voor het wegvervoer, tot wijziging van Verordeningen (EEG) nr. 3821/85 en (EG) nr. 2135/98 van de Raad en tot intrekking van Verordening (EEG) nr. 3820/85 van de Raad ( 1 ) , en met name artikel 8 bis, lid 2, Overwegende hetgeen volgt: (1) Overeenkomstig artikel 8 van Verordening (EG) nr. 561/2006 moeten bestuurders dagelijkse en wekelijkse rusttijden nemen. Vaak worden die rusttijden langs de weg genomen, met name door bestuurders die internationaal vervoer over lange afstand verrichten. Het is daarom van het grootste belang dat bestuurders toegang hebben tot parkeerplaatsen waar zij hun rust in veilige omstandigheden kunnen nemen, met passende faciliteiten en toegang tot de voor hen noodzakelijke diensten. (2) Artikel 8 bis, lid 1, van Verordening (EG) nr. 561/2006 bevat een lijst van de eisen waaraan parkeerterreinen voor bestuurders die goederen- en personenvervoer over de weg verrichten moeten voldoen om te worden gecertificeerd als veilige en beveiligde parkeerterreinen; die eisen hebben betrekking op zowel het dienstverleningsniveau als de beveiliging van die parkeerterreinen. (3) Uit een studie van de Commissie uit 2019 over veilige en beveiligde parkeerterreinen in de Unie ( 2 ) bleek dat er een aanzienlijk tekort is aan dergelijke faciliteiten. In die studie werden ook een aantal voorstellen gedaan, onder meer met betrekking tot normen voor veilige en beveiligde parkeerterreinen en certificeringsprocedures. (4) Gezien het huidige tekort aan veilige en beveiligde parkeerplaatsen in de Unie moet de ontwikkeling van dergelijke voorzieningen op EU-niveau worden aangemoedigd om ervoor te zorgen dat bestuurders er gebruik van kunnen maken, ongeacht waar ze langs Europese wegen rust nemen. (5) Om de ontwikkeling van veilige en beveiligde parkeerterreinen te bevorderen, moet op EU-niveau een gemeenschappelijk kader worden ontwikkeld om ervoor te zorgen dat de sector toegang heeft tot duidelijke en geharmoniseerde informatie over veilige en beveiligde parkeerterreinen in de hele Unie. (6) Om de arbeidsomstandigheden van bestuurders in het wegvervoer overeenkomstig Verordening (EG) nr. 561/2006 te verbeteren, moet op alle veilige en beveiligde parkeerterreinen, ongeacht hun veiligheidsniveau, een gemeenschappelijk minimaal dienstverleningsniveau worden aangeboden. (7) Gezien het toenemende aantal ladingdiefstallen waarvan vrachtwagenchauffeurs het slachtoffer worden, moet de beveiliging van bestuurders in het wegvervoer worden verbeterd om ervoor te zorgen dat zij hun rust zonder stress kunnen nemen en niet oververmoeid geraken. Bestuurders goede rustomstandigheden bieden op veilige en beveiligde parkeerplaatsen is cruciaal om de verkeersveiligheid te waarborgen en het risico op ongevallen door oververmoeidheid te verminderen. (8) Veilige en beveiligde parkeerplaatsen zijn essentieel voor bestuurders en vervoersondernemingen om hun ladingen te beschermen tegen diefstal. Gezien de diversiteit aan bedrijven en vervoerde goederen hebben vervoersondernemingen en bestuurders, afhankelijk van de goederen die zij vervoeren, behoefte aan parkeerterreinen met verschillende beveiligingsniveaus. De EU-normen moeten daarom rekening houden met de verschillende soorten bedrijven en er moet in verschillende minimale beveiligingsniveaus voor parkeerterreinen worden voorzien. (9) De beveiliging van parkeerterreinen moet worden verzekerd door middel van adequate beveiligingsapparatuur en -procedures rond het parkeerterrein, op het terrein zelf en bij de in- en uitgangen. Er moeten ook procedures voor het personeel worden vastgesteld om ervoor te zorgen dat er risicopreventiemaatregelen worden genomen en om de gevolgen van eventuele incidenten te beperken. (10) Om gebruikers van veilige en beveiligde parkeerterreinen transparantie en zekerheid te bieden, moeten parkeerterreinen worden gecertificeerd door een onafhankelijke certificeringsinstantie, overeenkomstig op EU-niveau vastgestelde procedures. De certificeringsprocedures voor audits, heraudits en onaangekondigde audits van veilige en beveiligde parkeerterreinen moeten duidelijk worden gespecificeerd zodat exploitanten van parkeerterreinen weten hoe zij een certificering of hercertificering kunnen aanvragen. Er moeten ook adequate procedures worden toegepast als wordt vastgesteld dat een veilig en beveiligd parkeerterrein niet meer het dienstverlenings- of beveiligingsniveau biedt waarvoor het is gecertificeerd. (11) Er moeten klachtenmechanismen worden opgezet om gebruikers van veilige en beveiligde parkeerterreinen de mogelijkheid te bieden klacht in te dienen als een parkeerterrein niet aan de eisen voldoet. (12) Certificeringsinstanties moeten aan exploitanten auditcertificaten kunnen afgeven en die informatie ook aan de Commissie kunnen meedelen, zodat de lijst van veilige en beveiligde parkeerterreinen op de officiële website actueel blijft. (13) Om rekening te houden met de snelle ontwikkeling van digitale technologieën en in het licht van het permanente streven naar betere arbeidsomstandigheden voor bestuurders, moet de Commissie uiterlijk vier jaar na de vaststelling van deze handeling beoordelen of de geharmoniseerde normen en certificeringsprocedures al dan niet aan herziening toe zijn, HEEFT DE VOLGENDE VERORDENING VASTGESTELD: Artikel 1 Beveiligings- en dienstverleningsniveaus Om te worden gecertificeerd als veilig en beveiligd parkeerterrein als bedoeld in artikel 8 bis, lid 1, van Verordening (EG) nr. 561/2006, moet een parkeerterrein aan de volgende normen voldoen: a) alle in deel A van bijlage I bij deze verordening vermelde normen inzake het minimale dienstverleningsniveau; b) alle normen van één van de in deel B van bijlage I bij deze verordening beschreven beveiligingsniveaus. Artikel 2 Certificeringsprocedures De certificering van parkeerterreinen als veilig en beveiligd parkeerterrein als bedoeld in artikel 8 bis, lid 1, van Verordening (EG) nr. 561/2006 verloopt overeenkomstig de in bijlage II bij deze verordening vastgestelde normen en procedures. Artikel 3 Herzieningsclausule Uiterlijk op 7 april 2026 beoordeelt de Commissie of de in de bijlagen I en II vastgestelde normen en certificeringsprocedures moeten worden gewijzigd in het licht van bestaande technologische ontwikkelingen en het permanente streven naar betere arbeidsomstandigheden voor bestuurders. Artikel 4 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 april 2022. Voor de Commissie De voorzitter Ursula VON DER LEYEN ( 1 ) PB L 102 van 11.4.2006, blz. 1 . ( 2 ) Europese Commissie (2019): Study on safe and secure parking places for trucks. Beschikbaar op: https://sstpa.eu-study.eu/download/19/final-report/1188/final-report-sstpa-28022019-isbn.pdf BIJLAGE I Unienormen betreffende het dienstverleningsniveau en de beveiliging van veilige en beveiligde parkeerterreinen A. Minimaal dienstverleningsniveau Veilige en beveiligde parkeerterreinen die volgens Unienormen zijn gecertificeerd, moeten het in tabel 1 beschreven minimaal dienstverleningsniveau bieden. Tabel 1 Gendervriendelijke sanitaire voorzieningen — Er zijn gescheiden en werkende toiletten en douches voor mannelijke en vrouwelijke gebruikers beschikbaar. Douches leveren warm water. — Er zijn werkende wastafels met warm water beschikbaar. Er is gratis handzeep beschikbaar. — Er zijn afvalbakken beschikbaar en die worden regelmatig leeggemaakt. — Toiletten, douches en wastafels worden dagelijks gereinigd en met regelmatige tussenpozen gecontroleerd. Het schoonmaakschema wordt opgehangen. Opties voor de aankoop van voedsel en drank — Er kunnen te allen tijde (24/7) snacks en dranken worden gekocht. — Er is een eetruimte voor bestuurders beschikbaar. Aansluitpunten voor communicatie — Er is gratis internetverbinding beschikbaar. Stroomvoorziening — Er zijn elektrische stekkers beschikbaar voor persoonlijk gebruik. — Uiterlijk op 31 december 2026 zijn er stroomvoorzieningen voor koelwagens beschikbaar. Aanspreekpunten en procedures bij noodgevallen — Er worden duidelijke borden aangebracht om veilig verkeer op het parkeerterrein te waarborgen. — Op het parkeerterrein worden ten minste in de officiële taal van de lidstaat en in het Engels contactgegevens van de hulpdiensten vermeld, ondersteund door gemakkelijk te begrijpen pictogrammen. B. Beveiligingsniveaus 1. Veilige en beveiligde parkeerterreinen die volgens EU-normen zijn gecertificeerd, moeten de in de tabellen 2 tot en met 5 beschreven veiligheidsniveaus bieden. 2. Op veilige en beveiligde parkeerterreinen moeten de onder elk veiligheidsniveau vermelde uitrusting en procedures volledig operationeel zijn. 3. De in deze verordening vastgestelde normen doen geen afbreuk aan de nationale wetgeving met betrekking tot de taken die moeten worden uitgevoerd door intern of extern beveiligingspersoneel met een vergunning en opleiding. Als de nationale wetgeving dat vereist, moet alle beveiligingspersoneel ook een passende opleiding hebben genoten. 4. De termijnen voor het bewaren van gegevens die via videobewaking (CCTV) worden verzameld, doen geen afbreuk aan de nationale wetgeving of het EU-recht op dat gebied. Zij zijn van toepassing op alle bindende en facultatieve vereisten in het kader van deze normen. 5. De in de verschillende veiligheidsniveaus aangegeven verlichtingswaarden (Lux) zijn gemiddelden. 6. Onverminderd de bij de nationale wetgeving vastgestelde aanvullende eisen inzake opleiding, zorgen exploitanten van veilige en beveiligde parkeerterreinen ervoor dat hun personeel dat op die terreinen of op afstand werkt, alsook de parkeermanager, een opleiding volgt over de EU-normen voor veilige en beveiligde parkeerterreinen. Nieuwe personeelsleden volgen deze opleiding binnen zes maanden na hun indiensttreding. De opleiding bestrijkt de volgende onderwerpen: — opleiding van en toezicht op het personeel; — incidentbeheer; — toezicht en monitoring; — technologie. 7. Op veilige en beveiligde parkeerterreinen wordt ter plaatse vermeld hoe gebruikers een klacht kunnen indienen bij de desbetreffende certificerende instantie. a. Niveau brons Tabel 2 NIVEAU BRONS Perimeter — De perimeter van het veilige en beveiligde parkeerterrein wordt beveiligd door middel van een visuele waarschuwing. Op de grond wordt een visuele waarschuwing aangebracht om het veilige en beveiligde parkeerterrein af te bakenen en aan te geven en dat alleen vrachtvoertuigen en toegelaten voertuigen op het parkeerterrein zijn toegestaan. — De perimeter van het veilige en beveiligde parkeerterrein wordt verlicht met een verlichtingssterkte van 15 Lux. — Alle vegetatie rond het veilige en beveiligde parkeerterrein wordt gesnoeid om een goede zichtbaarheid te waarborgen. Parkeerterrein — Passende bewegwijzering geeft aan dat alleen vrachtvoertuigen en toegelaten voertuigen op het parkeerterrein zijn toegestaan. — Minimaal om de 24 uur worden fysieke controles of controles op afstand uitgevoerd. — Alle vegetatie op het parkeerterrein wordt gesnoeid om een goede zichtbaarheid te waarborgen. — De rijstroken en looproutes op het parkeerterrein worden verlicht met een verlichtingssterkte van 15 Lux. In- en uitgangen — De in- en uitgangen van het veilige en beveiligde parkeerterrein worden verlicht met een verlichtingssterkte van 25 Lux. — Alle in- en uitgangen van het veilige en beveiligde parkeerterrein staan onder toezicht van een werkend CCTV-systeem met een goede beeldkwaliteit. — Het CCTV-systeem maakt minstens continu digitale opnames (5 beelden per seconde) of werkt op basis van bewegingsdetectie met opnames voor en na en met een reële HD-resolutie dag/nacht van 720 pixels. — De exploitant van het veilige en beveiligde parkeerterrein voert eenmaal per week een CCTV-routinecontrole uit, waarvan de gegevens één week worden bewaard. De exploitant van het veilige en beveiligde parkeerterrein voert ten minste om de 48 uur een functionele test van het CCTV-systeem uit. — De CCTV-gegevens worden 30 dagen bewaard, tenzij de toepasselijke nationale of EU-wetgeving een kortere bewaringstermijn voorschrijft. In dat geval is de langste bij wet toegestane bewaartermijn van toepassing. — Het veilige en beveiligde parkeerterrein beschikt over een CCTV-garantie, een overeenkomst inzake het dienstverleningsniveau of een eigen onderhoudscapaciteit. De CCTV-systemen op het veilige en beveiligde parkeerterrein worden te allen tijde bediend door gekwalificeerde technici. Procedures voor het personeel — Op basis van een jaarlijkse risicobeoordeling en onverminderd eventuele aanvullende eisen op grond van de nationale regelgeving, wordt een beveiligingsplan opgesteld dat alle aspecten omvat, van risicopreventie en -beperking tot respons in samenwerking met de rechtshandhavingsinstanties. — Voor het veilige en beveiligde parkeerterrein wordt een persoon aangewezen die verantwoordelijk is voor de procedures van het personeel in geval van incidenten. Het personeel van het veilige en beveiligde parkeerterrein heeft te allen tijde toegang tot een volledige lijst van lokale rechtshandhavingsinstanties. — Er is een procedure voor gevallen waarin niet toegelaten voertuigen op het veilige en beveiligde parkeerterrein worden geparkeerd. Die procedure wordt duidelijk aangegeven op het veilige en beveiligde parkeerterrein. — Het melden van incidenten en misdrijven aan het personeel en de politie wordt gefaciliteerd door de duidelijke vermelding van de daartoe te volgen procedure op parkeerterrein. b. Niveau zilver Tabel 3 NIVEAU ZILVER Perimeter — De perimeter van het veilige en beveiligde parkeerterrein wordt beveiligd met ten minste een fysieke barrière die de doorgang belemmert en die ervoor zorgt dat het parkeerterrein alleen toegankelijk is via de aangeduide in- en uitgangen. De perimeter van het veilige en beveiligde parkeerterrein wordt beveiligd door middel van permanente videobewaking en -registratie en met een visuele waarschuwing. — Het CCTV-systeem maakt minstens continu digitale opnames met 5 beelden per seconde of werkt op basis van bewegingsdetectie met opnames voor en na en met een reële HD-resolutie dag/nacht van 720 pixels. — De exploitant van het veilige en beveiligde parkeerterrein voert om de 72 uur een CCTV-routinecontrole uit, waarvan de gegevens één week worden bewaard. — De exploitant van het veilige en beveiligde parkeerterrein voert ten minste om de 48 uur een functionele test van het CCTV-systeem uit. — De CCTV-gegevens worden 30 dagen bewaard, tenzij de toepasselijke nationale of EU-wetgeving een kortere bewaringstermijn voorschrijft. In dat geval is de langste bij wet toegestane bewaartermijn van toepassing. — Het veilige en beveiligde parkeerterrein beschikt over een CCTV-garantie, een overeenkomst inzake het dienstverleningsniveau of een eigen onderhoudscapaciteit. De CCTV-systemen op het veilige en beveiligde parkeerterrein worden te allen tijde bediend door gekwalificeerde technici. — De perimeter van het veilige en beveiligde parkeerterrein wordt verlicht met een verlichtingssterkte van 20 Lux. — Alle vegetatie rond het veilige en beveiligde parkeerterrein wordt gesnoeid om een goede zichtbaarheid te waarborgen. Parkeerterrein — Passende bewegwijzering geeft aan dat alleen vrachtvoertuigen en toegelaten voertuigen op het parkeerterrein zijn toegestaan. — Er worden elke 24 uur ten minste tweemaal fysieke controles of controles op afstand uitgevoerd, ten minste eenmaal overdag en eenmaal “s nachts. — De rijstroken en looproutes op het parkeerterrein worden verlicht met een verlichtingssterkte van minstens 15 Lux. — Alle vegetatie op het parkeerterrein wordt gesnoeid om een goede zichtbaarheid te waarborgen. In- en uitgangen — De in- en uitgangen van het veilige en beveiligde parkeerterrein worden verlicht met een verlichtingssterkte van 25 Lux en beveiligd met slagbomen. Die slagbomen worden uitgerust met een spraak-intercomsysteem en een ticketsysteem. — Alle in- en uitgangen van het veilige en beveiligde parkeerterrein staan onder toezicht van een werkend CCTV-systeem met een goede beeldkwaliteit. De eisen inzake CCTV onder de rubriek “perimeter” van dit beveiligingsniveau gelden ook voor CCTV-bewaking van de in- en uitgangen. Procedures voor het personeel — Op basis van een jaarlijkse risicobeoordeling en onverminderd de bij de nationale wetgeving vastgestelde aanvullende eisen, wordt een beveiligingsplan opgesteld met een analyse van de specifieke risico’s van het veilige en beveiligde parkeerterrein die voortvloeien uit de ligging, het type gebruikers, de verkeersveiligheidssituatie, misdaadcijfers en algemene veiligheidsoverwegingen. — Voor het veilige en beveiligde parkeerterrein wordt een persoon aangewezen die verantwoordelijk is voor de procedures van het personeel in geval van incidenten. Het personeel van het veilige en beveiligde parkeerterrein heeft te allen tijde toegang tot een volledige lijst van lokale rechtshandhavingsinstanties. — Er is een procedure voor gevallen waarin niet toegelaten voertuigen op het veilige en beveiligde parkeerterrein worden geparkeerd. Die procedure wordt duidelijk aangegeven op het veilige en beveiligde parkeerterrein. — Het melden van incidenten en misdrijven aan het personeel en de politie wordt gefaciliteerd door de duidelijke vermelding van de daartoe te volgen procedure op het parkeerterrein. — Gebruikers kunnen 24/7 een beroep doen op bijstand. c. Niveau goud Tabel 4 NIVEAU GOUD Perimeter — De perimeter van het veilige en beveiligde parkeerterrein wordt beveiligd met een fysieke barrière van ten minste 1,8 meter hoog. Er moet een vrije ruimte van 1 meter zijn tussen de barrière en het parkeerterrein. — Er worden maatregelen genomen om onopzettelijke beschadiging van de barrières te voorkomen. — De perimeter van het veilige en beveiligde parkeerterrein wordt verlicht met een verlichtingssterkte van 25 Lux. — De volledige perimeter van het veilige en beveiligde parkeerterrein staat onder permanente videobewaking zonder blinde vlekken. — Het CCTV-systeem maakt minstens continu opnames met 5 beelden per seconde of werkt op basis van bewegingsdetectie met opnames voor en na en met een reële HD-resolutie dag/nacht van 720 pixels. — De exploitant van het veilige en beveiligde parkeerterrein voert om de 48 uur een CCTV-routinecontrole uit, waarvan de gegevens één week worden bewaard. — De exploitant van het veilige en beveiligde parkeerterrein voert ten minste om de 24 uur een functionele test van het CCTV-systeem uit. — De CCTV-gegevens worden 30 dagen bewaard, tenzij de toepasselijke nationale of EU-wetgeving een kortere bewaringstermijn voorschrijft. In dat geval is de langste bij wet toegestane bewaartermijn van toepassing. — Voor het veilige en beveiligde parkeerterrein wordt een CCTV-garantie of een dienstverleningsovereenkomst gesloten die minstens voorziet in één bezoek van een gekwalificeerde gespecialiseerde organisatie per jaar, zoniet moet worden aangetoond dat het parkeerterrein over eigen onderhoudscapaciteiten beschikt. De CCTV-systemen op het veilige en beveiligde parkeerterrein worden te allen tijde bediend door gekwalificeerde technici. — De CCTV en de toegangsvoorvallen worden gesynchroniseerd door middel van gemeenschappelijke registratiesoftware. — Als het netwerk uitvalt, worden alle CCTV- en toegangsvoorvallen lokaal opgeslagen en geüpload zodra de verbindingen met de centrale registratieapparatuur zijn hersteld. — Alle vegetatie rond het veilige en beveiligde parkeerterrein wordt gesnoeid om een goede zichtbaarheid te waarborgen. Parkeerterrein — Passende bewegwijzering geeft aan dat alleen vrachtvoertuigen en toegelaten voertuigen op het parkeerterrein zijn toegestaan. — Er worden elke 24 uur ten minste tweemaal fysieke controles of controles op afstand uitgevoerd, ten minste eenmaal overdag en eenmaal “s nachts. — Rijstroken en looproutes worden gemarkeerd en verlicht met een verlichtingssterkte van 15 Lux. — Alle vegetatie op het parkeerterrein wordt gesnoeid om een goede zichtbaarheid te waarborgen. In- en uitgangen — De in- en uitgangen van het veilige en beveiligde parkeerterrein worden verlicht met een verlichtingssterkte van 25 Lux en beveiligd met slagbomen. — Alle in- en uitgangen van het veilige en beveiligde parkeerterrein staan onder toezicht van een werkend CCTV-systeem met een goede beeldkwaliteit. De in- en uitgangen worden uitgerust met technologie voor kentekenplaatherkenning. Gegevens van de in- en uitrijdende voertuigen worden opgeslagen overeenkomstig de toepasselijke nationale of EU-wetgeving. — De in- en uitgangen van het veilige en beveiligde parkeerterrein worden beveiligd tegen indringing en uitgerust met detectiesystemen zoals manshoge tourniquets (minstens 1,80 m hoog) voor voetgangers. Als er een directe verbinding is tussen het parkeerterrein en diensten als toiletten, restaurants en winkels, wordt de toegang tot die diensten uitgerust met driearmige tourniquets. Procedures voor het personeel — Op basis van een jaarlijkse risicobeoordeling en onverminderd de bij de nationale wetgeving vastgestelde aanvullende eisen, wordt een beveiligingsplan opgesteld met een analyse van de specifieke risico’s van het veilige en beveiligde parkeerterrein die voortvloeien uit de ligging, het type klanten, de verkeersveiligheidssituatie, misdaadcijfers en algemene veiligheidsoverwegingen. — Op basis van een jaarlijkse risicobeoordeling en onverminderd de in de nationale wetgeving vastgestelde aanvullende eisen, wordt een bedrijfscontinuïteitsplan opgesteld. Dat bevat gedetailleerde maatregelen waarin bepaald is hoe moet worden gereageerd op disruptieve incidenten en hoe kritieke activiteiten tijdens een incident moeten worden gehandhaafd. Het management van het veilige en beveiligde parkeerterrein moet kunnen aantonen dat die maatregelen worden toegepast. — Er is een procedure voor gevallen waarin niet toegelaten voertuigen op het veilige en beveiligde parkeerterrein worden geparkeerd. Die procedure wordt duidelijk aangegeven op het veilige en beveiligde parkeerterrein. — Gebruikers kunnen 24/7 een beroep doen op bijstand — Het melden van incidenten en misdrijven aan het personeel en de politie wordt gefaciliteerd door de duidelijke vermelding van de daartoe te volgen procedure op het parkeerterrein. — Er wordt een verantwoordelijke voor de personeelsprocedures aangesteld. — Het beheerssysteem voor parkeerterreinen wordt voorbereid voor DATEX II-gegevensoverdracht. d. Niveau platina Tabel 5 NIVEAU PLATINA Perimeter — De perimeter van het veilige en beveiligde parkeerterrein wordt beveiligd door een ononderbroken barrière van ten minste 1,8 meter hoog met een overklimbeveiliging. Er moet een vrije ruimte van 1 meter zijn tussen de barrière en het parkeerterrein. — Er worden maatregelen genomen om opzettelijke en onopzettelijke beschadiging van de barrières te voorkomen. — De perimeter van het veilige en beveiligde parkeerterrein wordt verlicht met een verlichtingssterkte van 25 Lux. — De volledige perimeter van het veilige en beveiligde parkeerterrein staat onder permanente videobewaking zonder blinde vlekken. — Het CCTV-systeem maakt continu digitale opnames met minstens 5 beelden per seconde of werkt op basis van bewegingsdetectie met opnames voor en na en met een reële HD-resolutie dag/nacht van 720 pixels. — De exploitant van het veilige en beveiligde parkeerterrein voert om de 48 uur een CCTV-routinecontrole uit, waarvan de gegevens één week worden bewaard. — De exploitant van het veilige en beveiligde parkeerterrein voert ten minste om de 24 uur een functionele test van het CCTV-systeem uit. — De CCTV-gegevens worden 30 dagen bewaard, tenzij de toepasselijke nationale of EU-wetgeving een kortere bewaartermijn voorschrijft. In dat geval is de langste bij wet toegestane bewaartermijn van toepassing. — Voor het veilige en beveiligde parkeerterrein wordt een CCTV-garantie of een dienstverleningsovereenkomst gesloten die minstens voorziet in twee bezoeken van een gekwalificeerde gespecialiseerde organisatie per jaar, zoniet moet worden aangetoond dat het parkeerterrein over eigen onderhoudscapaciteiten beschikt. De CCTV-systemen op het veilige en beveiligde parkeerterrein worden te allen tijde bediend door gekwalificeerde technici. — De CCTV en de toegangsvoorvallen worden gesynchroniseerd door middel van gemeenschappelijke registratiesoftware. — CCTV-beveiligingsvoorvallen op het parkeerterrein worden beoordeeld door personeel met behulp van webklanten. Als het netwerk uitvalt, worden alle CCTV- en toegangsvoorvallen lokaal opgeslagen en geüpload zodra de verbindingen met de centrale registratieapparatuur zijn hersteld. — CCTV-beelden worden 24/7 op afstand beheerd door een extern waarnemings- en alarmontvangstcentrum, tenzij er ter plaatse beveiligingspersoneel aanwezig is. — Het CCTV-systeem genereert zowel inbraak- als overklimalarmen in de vorm van licht- en geluidssignalen op het parkeerterrein en in de waarnemings- en alarmontvangstcentra. — Alle vegetatie rond het veilige en beveiligde parkeerterrein wordt gesnoeid om een goede zichtbaarheid te waarborgen. Parkeerterrein — Passende bewegwijzering geeft aan dat alleen vrachtvoertuigen en toegelaten voertuigen op het parkeerterrein zijn toegestaan. — Rijstroken en looproutes worden gemarkeerd en verlicht met een verlichtingssterkte van 15 Lux. — Alle vegetatie op het parkeerterrein wordt gesnoeid om een goede zichtbaarheid te waarborgen. — Het terrein is 24/7 bemand of staat 24/7 onder cameratoezicht. — De vereisten voor CCTV onder de rubriek “perimeter” van dit beveiligingsniveau gelden ook voor CCTV-bewaking van het parkeerterrein. In- en uitgangen — De in- en uitgangen van het veilige en beveiligde parkeerterrein worden verlicht met een verlichtingssterkte van 25 Lux en beveiligd met poorten met een indringings- en overklimbeveiliging of door slagbomen met een over- en onderkruipbeveiliging. — Alle in- en uitgangen van het veilige en beveiligde parkeerterrein staan onder toezicht van een werkend CCTV-systeem met een goede beeldkwaliteit. In- en uitgangen, met inbegrip van in- en uitgangen voor voetgangers, worden in realtime gemonitord. — De vereisten voor CCTV onder de rubriek “perimeter” van dit beveiligingsniveau gelden ook voor CCTV-bewaking van de in- en uitgangen. — De in- en uitgangen van het veilige en beveiligde parkeerterrein worden beveiligd tegen indringing en uitgerust met detectiesystemen zoals manshoge tourniquets (minstens 1,80 m hoog) voor voetgangers. Als er een directe verbinding is tussen het parkeerterrein en diensten als toiletten, restaurants en winkels, wordt de toegang tot die diensten uitgerust met driearmige tourniquets. — De in- en uitgangen van een veilig en beveilig parkeerterrein worden uitgerust met technologie voor kentekenplaatherkenning. Bij het verlaten van het veilige en beveiligde parkeerterrein controleert het beveiligingspersoneel of de kentekenplaat overeenstemt met de identificatiecode van het in- en uitritcontrolesysteem, bv. tickets, RFID-lezers of QR-codes. Gegevens van voertuigen die het parkeerterrein in- of uitrijden worden opgeslagen overeenkomstig de toepasselijke nationale of EU-wetgeving. — De in- en uitgangen van het veilige en beveiligde parkeerterrein worden beveiligd door middel van een tweetrapsverificatiesysteem, bestaande uit de controle van de kentekenplaat en een door de exploitant van het parkeerterrein gekozen relevante aanvullende methode waarmee bestuurders, personen die hen vergezellen en elke andere gemachtigde persoon die het parkeerterrein betreedt, kunnen worden geïdentificeerd en geverifieerd. — Elk wachthuisje is bestand tegen een aanval van buitenaf en beschikt over een mechanisme om de deuren van het wachthuisje te sluiten. Procedures voor het personeel — Op basis van een jaarlijkse risicobeoordeling en onverminderd de bij de nationale wetgeving vastgestelde aanvullende eisen, wordt een beveiligingsplan opgesteld met een analyse van de specifieke risico’s van het veilige en beveiligde parkeerterrein die voortvloeien uit de ligging, het type klanten, de verkeersveiligheidssituatie, misdaadcijfers en algemene veiligheidsoverwegingen. — Op basis van een jaarlijkse risicobeoordeling en onverminderd de in de nationale wetgeving vastgestelde aanvullende eisen, wordt een bedrijfscontinuïteitsplan opgesteld. Dat bevat gedetailleerde maatregelen waarin bepaald is hoe moet worden gereageerd op disruptieve incidenten en hoe kritieke activiteiten tijdens een incident moeten worden gehandhaafd. Het management van het veilige en beveiligde parkeerterrein moet kunnen aantonen dat die maatregelen worden toegepast. — Er is een procedure voor gevallen waarin niet toegelaten voertuigen op het veilige en beveiligde parkeerterrein worden geparkeerd. Die procedure wordt duidelijk aangegeven op het veilige en beveiligde parkeerterrein. — Gebruikers kunnen 24/7 een beroep doen op bijstand — Het melden van incidenten en misdrijven aan het beveiligingspersoneel en de politie wordt gefaciliteerd door de duidelijke vermelding van de daartoe te volgen procedure op het parkeerterrein. — Er wordt een verantwoordelijke voor de personeelsprocedures aangesteld. — Er wordt een technische gebruikershandleiding gebruikt. — Er worden alarmresponsprocedures ingevoerd. — Het beheerssysteem voor parkeerterreinen wordt voorbereid voor DATEX II-gegevensoverdracht. — Er kan vooraf beveiligd worden geboekt via telefoon, contactformulieren, e-mail, een app of boekingsplatform. Als de mogelijkheid wordt geboden om vooraf te boeken via een app of een soortgelijk boekingssysteem, moeten de gegevens in realtime worden doorgegeven. BIJLAGE II CERTIFICERINGSNORMEN EN -PROCEDURES A. Certificerende instanties en opleiding van auditeurs 1. Alleen certificerende instanties en auditeurs die aan de eisen van deze bijlage voldoen, mogen de in artikel 8 bis, lid 1, van Verordening (EG) nr. 561/2006 bedoelde certificering van veilige en beveiligde parkeerterreinen uitvoeren. 2. Certificerende instanties waarvan de auditeurs audits verrichten met het oog op de certificering van veilige en beveiligde parkeerterreinen op basis van de normen van bijlage I moeten als groep geaccrediteerd zijn overeenkomstig ISO 17021. 3. Auditeurs die certificeringsaudits verrichten met het oog op de certificering van veilige en beveiligde parkeerterreinen op basis van de normen van bijlage I hebben een contractuele band met de certificerende instantie. 4. Overeenkomstig ISO 17021 zorgen de certificerende instanties ervoor dat auditeurs die audits uitvoeren met het oog op de certificering van veilige en beveiligde parkeerterreinen naar behoren zijn opgeleid. 5. Auditeurs van certificerende instanties moeten geslaagd zijn voor een auditeursopleiding op het gebied van de recentste versie van de in bijlage I opgenomen normen, bestaande uit een theoretisch en praktisch gedeelte. 6. Auditeurs van certificerende instanties beschikken over een goede praktische kennis van het Engels en van de relevante plaatselijke taal van de lidstaat waar zij een audit verrichten. 7. Certificerende instanties die veilige en beveiligde parkeerterreinen wensen te certificeren, verstrekken de Commissie de documenten waaruit blijkt dat zij aan alle eisen van dit deel voldoen. Indien de certificerende instantie aan alle criteria van dit deel voldoet, worden de naam en de contactgegevens van die certificerende instantie toegevoegd aan de in artikel 8 bis, lid 1, van Verordening (EG) nr. 561/2006 bedoelde officiële website. B. Procedures voor certificeringsaudits, onaangekondigde audits en de intrekking van certificaten voor veilige en beveiligde parkeerterreinen 1. Certificeringsaudits van veilige en beveiligde parkeerterreinen vinden fysiek plaats. Parkeerexploitanten die hun terrein willen laten certificeren op basis van de in bijlage I vastgestelde EU-normen dienen bij een certificerende instantie een verzoek in om een certificeringsaudit van bun terrein uit te voeren. 2. Drie maanden voor het verstrijken van de geldigheidsduur van het certificaat verzoeken exploitanten van veilige en beveiligde parkeerterreinen die de certificering wensen te verlengen de certificerende instantie van hun keuze om hun terrein te opnieuw te certificeren. Vóór de vervaldatum van het huidige certificaat wordt de hercertificeringsaudit georganiseerd en worden de resultaten aan de parkeerexploitant meegedeeld. 3. Wanneer de certificerende instantie de gevraagde hercertificeringsaudit niet kon uitvoeren ten gevolge van uitzonderlijke omstandigheden die noch de certificerende instantie, noch de exploitant van het veilige en beveiligde parkeerterrein konden voorzien, kan zij de geldigheid van het huidige certificaat met maximaal zes maanden verlengen. Een dergelijke verlenging kan slechts eenmaal worden toegestaan. De certificerende instantie deelt de redenen voor die verlenging mee aan de Commissie en de relevante informatie wordt beschikbaar gesteld op de enige officiële website als bedoeld in artikel 8 bis, lid 1, van Verordening (EG) nr. 561/2006. 4. Tijdens de geldigheidsperiode van het certificaat van het veilige en beveiligde parkeerterrein voert de relevante certificerende instantie ten minste één onaangekondigde audit uit op basis van de in bijlage I vastgestelde normen. 5. De certificerende instantie stelt de exploitant van het veilige en beveiligde parkeerterreinen onverwijld in kennis van de resultaten van hercertificeringsaudits en onaangekondigde audits. 6. Indien de certificerende instantie na een hercertificeringsaudit of onaangekondigde audit vaststelt dat het veilige en beveiligde parkeerterrein niet langer voldoet aan één of meer eisen waarop het certificaat betrekking heeft, verstrekt zij de exploitant nadere gegevens over de geconstateerde tekortkomingen en stelt zij maatregelen voor om deze te verhelpen. De certificerende instantie staat de exploitant toe deze tekortkomingen aan te pakken binnen een door de auditeur vastgestelde termijn, rekening houdend met de ernst van de geconstateerde tekortkoming. De exploitant stelt de certificerende instantie vóór het einde van die termijn in kennis van de maatregelen die hij heeft genomen om de tekortkomingen te verhelpen en verstrekt alle nodige details. 7. De certificerende instantie beoordeelt de door de exploitant toegepaste corrigerende maatregelen binnen een termijn van vier weken. Indien wordt vastgesteld dat het veilige en beveiligde parkeerterrein voldoet aan alle in bijlage I genoemde eisen inzake het minimale dienstverleningsniveau en aan alle beveiligingseisen waarop het certificaat betrekking heeft, wordt een nieuw auditcertificaat afgegeven voor het gevraagde beveiligingsniveau. In het geval van een onaangekondigde audit blijft het auditcertificaat geldig tot de vervaldatum van dat certificaat. 8. Indien de certificerende instantie vaststelt dat het veilige en beveiligde parkeerterrein voldoet aan alle in bijlage I vermelde eisen inzake het minimale dienstverleningsniveau en aan de beveiligingseisen van een ander beveiligingsniveau dan dat waarop het huidige certificaat betrekking heeft, wordt voor het adequate beveiligingsniveau een nieuw auditcertificaat afgegeven. In het geval van een onaangekondigde audit wordt een nieuw auditcertificaat met het passende beveiligingsniveau afgegeven met dezelfde vervaldatum als het auditcertificaat dat wordt vervangen. 9. Indien de certificerende instantie na een hercertificeringsaudit of onaangekondigde audit en de beoordeling van eventuele daaropvolgende corrigerende maatregelen vaststelt dat het veilige en beveiligde parkeerterrein niet voldoet aan de eisen inzake het minimale dienstverleningsniveau of aan één of meerdere beveiligingseisen waarop het bestaande certificaat betrekking heeft, trekt zij het certificaat in. De certificerende instantie stelt de exploitant daar onmiddellijk van in kennis, waarna de exploitant alle verwijzingen naar de EU-normen inzake veilige en beveiligde parkeerterreinen op zijn terrein dient te verwijderen. 10. Overeenkomstig ISO-norm 17021 kan een exploitant van een veilig en beveiligd parkeerterrein die de resultaten van een audit betwist, beroep aantekenen bij de certificerende instantie die de audit heeft verricht. Na onderzoek van het beroep kan de certificerende instantie besluiten het auditcertificaat niet in te trekken of een nieuw auditcertificaat voor een ander beveiligingsniveau af te geven. C. Vereisten waaraan moet worden voldaan na de audit door de certificerende instanties en het verstrekken van informatie 1. Na een positieve certificerings- of hercertificeringsaudit geeft de certificerende instantie onmiddellijk een auditcertificaat af aan de exploitant van het parkeerterrein en stuurt zij onverwijld een kopie naar de exploitant van het gecertificeerde parkeerterrein en de Commissie. Als na een audit een auditcertificaat wordt ingetrokken of het beveiligingsniveau van een veilig en beveiligd parkeerterreinen wordt gewijzigd, stelt zij de Commissie daarvan in kennis. Auditcertificaten hebben een geldigheidsduur van drie jaar. 2. Overeenkomstig artikel 8 bis, lid 1, van Verordening (EG) nr. 561/2006 zorgt de Commissie ervoor dat de relevante informatie over veilige en beveiligde parkeerterreinen die zijn gecertificeerd overeenkomstig de normen van bijlage I bij deze verordening op de enige officiële website beschikbaar en actueel is. 3. De certificerende instanties zetten een online klachtenmechanisme op voor gebruikers van veilige en beveiligde parkeerterreinen. 4. Voor de toepassing van artikel 8 bis, lid 4, van Verordening (EG) nr. 561/2006 werken de certificerende instanties samen met de Commissie voor de uitwisseling van informatie en feedback teneinde voorstellen in te dienen ter verbetering of verduidelijking van de in bijlage I bij deze verordening vastgestelde normen.",
  "source": "EUR LEX"
}