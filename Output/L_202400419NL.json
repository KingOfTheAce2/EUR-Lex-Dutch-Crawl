{
  "url": "http://www.w3.org/1999/xhtml\"><!--",
  "content": "L_202400419NL.000101.fmx.xml Publicatieblad van de Europese Unie NL Serie L 2024/419 30.1.2024 RICHTSNOER (EU) 2024/419 VAN DE EUROPESE CENTRALE BANK van 18 januari 2024 tot wijziging van Richtsnoer (EU) 2019/1265 betreffende de kortetermijnrente voor de euro (€STR) (ECB/2019/19) (ECB/2024/1) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, en met name artikel 127, leden 2 en 5, Gezien de statuten van het Europees Stelsel van centrale banken en van de Europese Centrale Bank, en met name artikel 12.1 en artikel 14.3, Overwegende hetgeen volgt: (1) De kortetermijnrente voor de euro (€STR) wordt berekend op basis van de statistische gegevens over het ongedekte marktsegment die door informatieplichtigen aan de nationale centrale banken (NCB’s) of de Europese Centrale Bank (ECB) worden gerapporteerd uit hoofde van Verordening (EU) nr. 1333/2014 van de Europese Centrale Bank (ECB/2014/48) ( 1 ) . De feitelijke populatie van informatieplichtigen uit hoofde van Verordening (EU) nr. 1333/2014 (ECB/2014/48) werd uitgebreid bij een besluit van de Raad van bestuur van de ECB van 5 april 2023 om krachtens artikel 2, lid 3, van die verordening bepaalde andere monetaire financiële instellingen als nieuwe informatieplichtigen in te delen. Voordat de door de nieuwe informatieplichtigen gerapporteerde statistische inputgegevens worden ingediend bij en ontvangen in het systeem voor de kortetermijnrente voor de euro, moet de kwaliteit van de gegevens worden gecontroleerd en de impact van de statistische gegevens op de gepubliceerde kortetermijnrente voor de euro worden geanalyseerd. Het is daarom noodzakelijk om de definitie van statistische inputgegevens in Richtsnoer (EU) 2019/1265 van de Europese Centrale Bank (ECB/2019/19) ( 2 ) te wijzigen om voldoende tijd te laten tussen de datum van eerste rapportage uit hoofde van Verordening (EU) nr. 1333/2014 (ECB/2014/48) en het gebruik van de respectieve statistische gegevens als statistische inputgegevens voor de berekening van de kortetermijnrente voor de euro. (2) Artikel 5, lid 2 bis, van Richtsnoer (EU) 2019/1265 (ECB/2019/19) bepaalt dat indien een NCB slechts één in haar lidstaat ingezeten informatieplichtige heeft en geen lokaal verzamelplatform exploiteert, de ECB met voorafgaande toestemming van die NCB namens die NCB — en na de in artikel 6, lid 3, bedoelde bedrijfsprocessen te hebben gevolgd — de taken kan uitvoeren die de NCB overeenkomstig artikel 5, lid 2, moet uitvoeren en die verband houden met het vaststellingsproces voor de kortetermijnrente voor de euro en de post-productieprocedures. In het belang van een efficiënte toewijzing van middelen, en gelet op het specifieke karakter van het vaststellingsproces voor de kortetermijnrente voor de euro en de post-productieprocedures, de door de ECB reeds gedane investeringen op het gebied van informatietechnologie (IT) en op operationeel gebied en de daarbij behorende risico’s is het evenwel passend dat de ECB deze taken uitvoert namens alle NCB’s die geen lokaal verzamelplatform exploiteren. Dit is afhankelijk van voorafgaande overeenstemming in de vorm van een briefwisseling tussen de betrokken NCB en de ECB. (3) De kortetermijnrente voor de euro wordt beschikbaar gesteld via het ECB Data Portal dat op 23 juni 2023 in de plaats is gekomen van het ECB Statistical Data Warehouse. (4) Derhalve moet Richtsnoer (EU) 2019/1265 (ECB/2019/19) dienovereenkomstig worden gewijzigd, HEEFT HET VOLGENDE RICHTSNOER VASTGESTELD: Artikel 1 Wijzigingen Richtsnoer (EU) 2019/1265 (ECB/2019/19) wordt als volgt gewijzigd: 1) Artikel 2 wordt als volgt gewijzigd: a) punt 5) wordt vervangen door: “5) statistische inputgegevens”: de statistische gegevens over het ongedekte martksegment die door informatieplichtigen aan de NCB’s of de ECB worden gerapporteerd uit hoofde van Verordening (EU) nr. 1333/2014 (ECB/2014/48), waarbij twaalf maanden zijn verstreken sinds de datum van eerste rapportage;”; b) punt 22) wordt vervangen door: “22) “ECB Data Portal”: de online ECB-dienst voor de verstrekking van statistieken;”. 2) In artikel 4 wordt lid 5 vervangen door: “5.   De kortetermijnrente voor de euro wordt ook beschikbaar gesteld via het platform voor de verspreiding van marktinformatie en het ECB Data Portal.” . 3) In artikel 5 wordt lid 2 bis vervangen door: “2 bis.   Indien een NCB geen lokaal verzamelplatform exploiteert, kan de ECB, met voorafgaande toestemming van die NCB in de vorm van een briefwisseling, namens die NCB de taken waarnemen die de NCB krachtens artikel 5, lid 2, gehouden is uit te voeren met betrekking tot het vaststellingsproces voor de kortetermijnrente voor de euro en de post-productieprocedures. Wanneer de ECB dergelijke taken namens een NCB waarneemt, volgt de ECB de in artikel 6, lid 3, bedoelde bedrijfsprocessen.” . Artikel 2 Vankrachtwording Dit richtsnoer wordt van kracht op de dag van kennisgeving aan de nationale centrale banken van de lidstaten die de euro als munt hebben. Artikel 3 Geadresseerden Dit richtsnoer is gericht tot alle centrale banken van het Eurosysteem. Gedaan te Frankfurt am Main, 18 januari 2024. Voor de Raad van bestuur van de ECB De president van de ECB Christine LAGARDE ( 1 ) Verordening (EU) nr. 1333/2014 van de Europese Centrale Bank van 26 november 2014 houdende geldmarktstatistieken (ECB/2014/48) ( PB L 359 van 16.12.2014, blz. 97 ). ( 2 ) Richtsnoer (EU) 2019/1265 van de Europese Centrale Bank van 10 juli 2019 betreffende de kortetermijnrente voor de euro (€STR) (ECB/2019/19) ( PB L 199 van 26.7.2019, blz. 8 ). ELI: http://data.europa.eu/eli/guideline/2024/419/oj ISSN 1977-0758 (electronic edition)",
  "source": "EUR LEX"
}