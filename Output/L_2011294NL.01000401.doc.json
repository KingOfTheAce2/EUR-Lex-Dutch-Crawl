{
  "url": "http://www.w3.org/1999/xhtml\">",
  "content": "L_2011294NL.01000401.xml 12.11.2011 NL Publicatieblad van de Europese Unie L 294/4 BESLUIT VAN DE RAAD van 8 november 2011 inzake de sluiting van de Overeenkomst betreffende de deelname van de Republiek Bulgarije en Roemenië aan de Europese Economische Ruimte en vier daarmee verband houdende overeenkomsten (2011/733/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 217, in samenhang met artikel 218, lid 6, onder a), punt i), en artikel 218, lid 8, tweede alinea, Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) De overeenkomst betreffende de deelname van de Republiek Bulgarije en Roemenië aan de Europese Economische Ruimte en vier daarmee verband houdende overeenkomsten werden, onder voorbehoud van de sluiting ervan, op 25 juli 2007 namens de Europese Gemeenschap ondertekend in overeenstemming met Besluit 2007/566/EG van de Raad ( 2 ) . (2) Ingevolge de inwerkingtreding van het Verdrag van Lissabon op 1 december 2009, is de Europese Unie in de plaats getreden van de Europese Gemeenschap waarvan zij de opvolgster is. (3) Deze overeenkomsten dienen te worden goedgekeurd, HEEFT HET VOLGENDE BESLUIT VASTGESTELD: Artikel 1 De volgende overeenkomsten ( 3 ) worden namens de Europese Unie goedgekeurd: — Overeenkomst betreffende de deelname van de Republiek Bulgarije en Roemenië aan de Europese Economische Ruimte, — Overeenkomst in de vorm van een briefwisseling tussen de Europese Gemeenschap en het Koninkrijk Noorwegen betreffende een samenwerkingsprogramma voor economische groei en duurzame ontwikkeling in Bulgarije, — Overeenkomst in de vorm van een briefwisseling tussen de Europese Gemeenschap en het Koninkrijk Noorwegen betreffende een samenwerkingsprogramma voor economische groei en duurzame ontwikkeling in Roemenië, — Aanvullend protocol bij de Overeenkomst tussen de Europese Economische Gemeenschap en de Republiek IJsland naar aanleiding van de toetreding van de Republiek Bulgarije en Roemenië tot de Europese Unie, en — Aanvullend protocol bij de Overeenkomst tussen de Europese Economische Gemeenschap en het Koninkrijk Noorwegen naar aanleiding van de toetreding van de Republiek Bulgarije en Roemenië tot de Europese Unie. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) om namens de Europese Unie de in de overeenkomsten bedoelde akte van goedkeuring neer te leggen, waarmee de instemming van de Unie om door de overeenkomsten gebonden te zijn tot uiting wordt gebracht ( 4 ) . Artikel 3 Namens de Unie doet de voorzitter van de Raad de volgende kennisgeving: „Ingevolge de inwerkingtreding van het Verdrag van Lissabon op 1 december 2009, is de Europese Unie in de plaats getreden van de Europese Gemeenschap waarvan zij de opvolgster is en met ingang van deze datum oefent zij alle rechten van de Europese Gemeenschap uit en neemt zij alle verplichtingen van de Europese Gemeenschap over. Derhalve worden verwijzingen naar de „Europese Gemeenschap” in de tekst van de regeling waar nodig gelezen als verwijzingen naar de „Europese Unie”.”. Artikel 4 Dit besluit treedt in werking op de dag na die van de vaststelling ervan. Gedaan te Brussel, 8 november 2011. Voor de Raad De voorzitter J. VINCENT-ROSTOWSKI ( 1 ) Het Europees Parlement heeft op 13 november 2007 ingestemd met de sluiting van de overeenkomst ( PB C 282 E van 6.11.2008, blz. 92 ) en zijn standpunt bevestigd in zijn „omnibus”-resolutie van 5 mei 2010 over de gevolgen van de inwerkingtreding van het Verdrag van Lissabon voor de lopende interinstitutionele besluitvormingsprocedures ( PB C 81 E van 15.3.2011, blz. 1 ). ( 2 ) PB L 221 van 25.8.2007, blz. 1 . ( 3 ) De overeenkomsten zijn bekendgemaakt in PB L 221 van 25.8.2007 , samen met het ondertekeningsbesluit. ( 4 ) De datum van inwerkingtreding van de overeenkomsten wordt door het secretariaat-generaal van de Raad bekendgemaakt in het Publicatieblad van de Europese Unie .",
  "source": "EUR LEX"
}