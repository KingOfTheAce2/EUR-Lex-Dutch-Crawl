{
  "url": "http://www.w3.org/1999/xhtml\"><!--",
  "content": "L_2019148NL.01001901.xml 6.6.2019 NL Publicatieblad van de Europese Unie L 148/19 UITVOERINGSVERORDENING (EU) 2019/927 VAN DE COMMISSIE van 3 juni 2019 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 juni 2019. Voor de Commissie, namens de voorzitter, Stephen QUEST Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een mand met afmetingen van ongeveer 32 x 27 x 20 cm in de vorm van een balk. Het artikel bestaat uit staaldraad (waarvan de diameter ongeveer 4 mm is) en papier. De draad loopt uitsluitend langs de randen van de balk en vormt zo een kader. Het kader ondersteunt een weefsel van ketting- en inslagdraden van papier. Elke draad bestaat uit twee in de lengterichting gevouwen en getwiste stroken van papier die in elkaar zijn gedraaid. Elke getwiste strook van papier is ongeveer 5,5 mm breed. De draad is volledig bedekt door het papier. Zie afbeeldingen ( *1 ) 6307 90 98 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur, aantekening 1 op hoofdstuk 63 en de tekst van de GN-codes 6307 , 6307 90  en 6307 90 98 . De mand is geen huishoudelijk artikel van ijzer of van staal als bedoeld bij post 7323  omdat het artikel zijn wezenlijke karakter in de zin van algemene regel 3 b) niet ontleent aan de draad van onedel metaal, maar aan het weefsel van papier omdat het artikel eruitziet als een mand van papier. Het ziet er niet uit als een mand van metaal omdat de draad volledig wordt bedekt door het papier en dus niet zichtbaar is. Bovendien is het artikel hoofdzakelijk uit papier vervaardigd. Indeling onder post 7323  is daarom uitgesloten. Aangezien de papieren stroken getwist zijn, worden zij beschouwd als papiergarens (textielgarens) in de zin van post 5308  (zie ook de GS-toelichtingen op post 5308 , B), papiergarens, derde alinea). Indeling van het artikel in hoofdstuk 46 is uitgesloten op grond van aantekening 1 op hoofdstuk 46 omdat textielgarens niet als \"vlechtstoffen\" worden beschouwd. Bovendien worden de garens samengeweven waardoor een weefsel ontstaat (ketting- en inslagdraden). De mand is dus geen artikel van papiergaren, maar een artikel van weefsel, en indeling ervan onder post 5609  is uitgesloten (zie ook de GS-toelichting op post 5609 , eerste en derde alinea, onder c)). Geconfectioneerde artikelen van textiel die elders in de nomenclatuur niet specifieker zijn omschreven, worden ingedeeld onder onderafdeling I van hoofdstuk 63 (zie ook de GS-toelichting op hoofdstuk 63, algemene opmerkingen, 1), eerste alinea). Het artikel moet daarom worden ingedeeld onder GN-code6307 90 98  als andere geconfectioneerde artikelen van textiel. ( *1 ) De afbeeldingen zijn louter ter informatie.",
  "source": "EUR LEX"
}