{
  "url": "http://www.w3.org/1999/xhtml\"><!--",
  "content": "L_2018284NL.01000301.xml 12.11.2018 NL Publicatieblad van de Europese Unie L 284/3 VERORDENING (EU) 2018/1671 VAN HET EUROPEES PARLEMENT EN DE RAAD van 23 oktober 2018 tot wijziging van Verordening (EU) 2017/825 om de financiële middelen van het steunprogramma voor structurele hervormingen te verhogen en de algemene doelstelling ervan aan te passen HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 175, derde alinea, en artikel 197, lid 2, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien het advies van het Europees Economisch en Sociaal Comité ( 1 ) , Gezien het advies van het Comité van de Regio's ( 2 ) , Handelend volgens de gewone wetgevingsprocedure ( 3 ) , Overwegende hetgeen volgt: (1) Indien de lidstaten hierom verzoeken, kan de Unie hun inspanningen ter verbetering van hun administratieve vermogen om het recht van de Unie te verbeteren, steunen. (2) Het steunprogramma voor structurele hervormingen (hierna „het programma” genoemd) werd vastgesteld met als doel het versterken van het vermogen van de lidstaten om bestuurlijke en groeiondersteunende structurele hervormingen die van belang zijn voor de Unie voor te bereiden en uit te voeren, onder andere door middel van het verstrekken van bijstand voor efficiënte en doeltreffende inzet van de fondsen van de Unie. De steun in het kader van het programma wordt op verzoek van een lidstaat door de Commissie verleend en kan betrekking hebben op een breed scala aan beleidsterreinen. Het ontwikkelen van veerkrachtige economieën en een veerkrachtige samenleving die op sterke economische, sociale en territoriale structuren zijn gebaseerd, waardoor lidstaten efficiënt schokken kunnen opvangen en er snel van kunnen herstellen, draagt bij aan economische en sociale cohesie en ontsluit groeipotentieel. De lidstaten moeten, overeenkomstig hun rechtskader, een passende bijdrage en betrokkenheid van nationale en regionale overheidsdiensten en belanghebbenden aanmoedigen. De uitvoering van institutionele, bestuurlijke en groeiondersteunende structurele hervormingen die van belang zijn voor de lidstaten, en plaatselijk draagvlak voor structurele hervormingen met een Europese toegevoegde waarde zijn belangrijke instrumenten om een dergelijke ontwikkeling te verwezenlijken. (3) Doeltreffende communicatie over de acties en activiteiten van het programma en de resultaten ervan op Unie-, nationaal en regionaal niveau, naargelang van het geval, is essentieel om aan bewustmaking over de verwezenlijkingen van het programma te doen, voor zichtbaarheid te zorgen en informatie te verstrekken over de effecten ervan in de praktijk. (4) Aangezien de vraag naar steun de financiering van het programma kan overstijgen, moeten de steunverzoeken tijdens de aanvraagprocedure door de betrokken lidstaat worden geprioriteerd. Daarbij moet aandacht worden besteed aan verzoeken om steun die verband houden met het Europees Semester en met beleidsgebieden die verband houden met cohesie, innovatie, werkgelegenheid en slimme en duurzame groei. Het programma dient een aanvulling te vormen op andere instrumenten, zodat overlappingen worden voorkomen. (5) Aangezien het programma de lidstaten geen financiering, maar alleen technische ondersteuning verstrekt, is het niet bedoeld om in de plaats te komen van financiering uit de nationale begrotingen. (6) De lidstaten hebben steeds meer gebruikgemaakt van steun in het kader van het programma, meer dan oorspronkelijk verwacht. De steunverzoeken die de Commissie tijdens de cyclus 2017 heeft ontvangen, bedroegen — op basis van de geraamde waarde ervan — aanzienlijk meer dan de beschikbare jaarlijkse toewijzing. Voor de cyclus 2018 bedroeg de geraamde waarde van de ontvangen verzoeken vijfmaal de voor dat jaar beschikbare financiële middelen. Bijna alle lidstaten hebben steun in het kader van het programma aangevraagd en de steunverzoeken werden verdeeld over alle beleidsterreinen die onder het programma vallen. (7) Het verbeteren van de economische en sociale cohesie via structurele hervormingen die in het belang zijn van de Unie en aansluiten bij haar beginselen en waarden, is van cruciaal belang voor het ondersteunen van de economische veerkracht en voor een succesvolle deelname aan en meer daadwerkelijke convergentie in de economische en monetaire unie, en waarborgt haar stabiliteit en welvaart op de lange termijn. Dat is even belangrijk voor lidstaten die de euro niet als munt hebben, bij hun voorbereiding op deelname aan de eurozone, als voor lidstaten die tot de eurozone behoren. (8) Het is dus passend om in de algemene doelstelling van het programma — in het kader van de bijdrage ervan voor het aanpakken van economische en sociale problemen — te benadrukken dat meer economische en sociale cohesie, een beter concurrentievermogen, een hogere productiviteit, meer duurzame groei, meer werkgelegenheid, meer investeringen en meer sociale inclusie ook kunnen bijdragen aan de voorbereidingen op deelname aan de eurozone door lidstaten die de euro niet als munt hebben. (9) Met het oog op de verwezenlijking van de algemene en specifieke doelstellingen en binnen de subsidiabele acties die door dit programma zullen worden gefinancierd, dient erop te worden gewezen dat maatregelen en activiteiten van het programma ook hervormingen moeten kunnen ondersteunen die lidstaten kunnen helpen bij hun voorbereiding op deelname aan de eurozone, met inachtneming van het beginsel van gelijke behandeling van alle lidstaten. (10) Om te kunnen voldoen aan de toenemende vraag naar steun van de lidstaten en in het licht van de behoefte om de uitvoering van structurele hervormingen die van belang zijn voor de Unie, ook in lidstaten die de euro niet als munt hebben, bij hun voorbereiding op deelname aan de eurozone te ondersteunen, moet de financiële toewijzing van het programma worden verhoogd tot een niveau dat voldoende is opdat de Unie steun kan verstrekken die voldoet aan de behoeften van de verzoekende lidstaten en wordt gebruikt volgens de beginselen van goed financieel beheer. Die verhoging mag geen negatieve invloed hebben op de overige prioriteiten van het cohesiebeleid. Voorts mogen de lidstaten niet worden verplicht om hun nationale en regionale toewijzingen uit Europese structuur- en investeringsfondsen over te dragen. (11) Om zo spoedig mogelijk steun van hoge kwaliteit te kunnen verstrekken, moet de Commissie een deel van de financiële middelen kunnen gebruiken om de kosten voor de activiteiten ter ondersteuning van het programma ook te dekken, zoals uitgaven voor kwaliteitscontrole, monitoring en evaluatie van projecten in de praktijk. Die activiteiten zijn belangrijk om ervoor te zorgen dat de projecten efficiënt worden uitgevoerd. (12) Verordening (EU) 2017/825 van het Europees Parlement en de Raad ( 4 ) moet daarom dienovereenkomstig worden gewijzigd. (13) Om ervoor te zorgen dat de in deze verordening opgenomen maatregelen meteen kunnen worden toegepast, moet deze verordening in werking treden op de dag na die van de bekendmaking ervan in het Publicatieblad van de Europese Unie , HEBBEN DE VOLGENDE VERORDENING VASTGESTELD: Artikel 1 Verordening (EU) 2017/825 wordt als volgt gewijzigd: 1) Artikel 4 wordt vervangen door: „Artikel 4 Algemene doelstelling De algemene doelstelling van het programma is bij te dragen tot institutionele, administratieve en groeiondersteunende structurele hervormingen in de lidstaten door de nationale autoriteiten steun te verlenen voor maatregelen die gericht zijn op de hervorming en versterking van instellingen, bestuur, overheidsbestuur en economische en sociale sectoren, als antwoord op de economische en sociale uitdagingen, om zo te komen tot meer cohesie, een beter concurrentievermogen, hogere productiviteit, meer duurzame groei, meer werkgelegenheid, meer investeringen en meer sociale inclusie, en bij te dragen tot daadwerkelijke convergentie in de Unie, eventueel ook ter voorbereiding op deelname aan de eurozone, in het bijzonder in het kader van economische beleidsprocessen, inclusief door bijstand voor de efficiënte, doeltreffende en transparante inzet van de fondsen van de Unie.”. 2) Het volgende artikel wordt ingevoegd: „Artikel 5 bis Steun voor voorbereiding op lidmaatschap van de eurozone Met het oog op de verwezenlijking van de doelstellingen, als bedoeld in de artikelen 4 en 5, en binnen de subsidiabele acties, als bedoeld in artikel 6, mogen met het programma ook maatregelen en activiteiten worden gefinancierd ter ondersteuning van hervormingen die lidstaten kunnen helpen bij hun voorbereiding op deelname aan de eurozone.”. 3) Artikel 10 wordt als volgt gewijzigd: a) lid 1 wordt vervangen door: „1.   De financiële middelen voor de uitvoering van het programma worden vastgesteld op 222 800 000 EUR in lopende prijzen.”; b) aan lid 2 wordt de volgende zin toegevoegd: „Uitgaven kunnen ook de kosten dekken van andere ondersteunende activiteiten, zoals kwaliteitscontrole en monitoring van steunprojecten in de praktijk.”. 4) In artikel 16, lid 2, wordt het volgende punt toegevoegd: „f) uitvoering van steunmaatregelen.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Straatsburg, 23 oktober 2018. Voor het Europees Parlement De voorzitter A. TAJANI Voor de Raad De voorzitter K. EDTSTADLER ( 1 ) PB C 237 van 6.7.2018, blz. 53 . ( 2 ) PB C 247 van 13.7.2018, blz. 54 . ( 3 ) Standpunt van het Europees Parlement van 11 september 2018 (nog niet bekendgemaakt in het Publicatieblad) en besluit van de Raad van 9 oktober 2018. ( 4 ) Verordening (EU) 2017/825 van het Europees Parlement en de Raad van 17 mei 2017 tot vaststelling van het steunprogramma voor structurele hervormingen voor de periode 2017-2020 en tot wijziging van de Verordeningen (EU) nr. 1303/2013 en (EU) nr. 1305/2013 ( PB L 129 van 19.5.2017, blz. 1 ).",
  "source": "EUR LEX"
}