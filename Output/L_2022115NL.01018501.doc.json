{
  "url": "http://www.w3.org/1999/xhtml\">",
  "content": "L_2022115NL.01018501.xml 13.4.2022 NL Publicatieblad van de Europese Unie L 115/185 UITVOERINGSBESLUIT (EU) 2022/624 VAN DE COMMISSIE van 12 april 2022 tot beëindiging van het gedeeltelijke tussentijdse nieuwe onderzoek van de antidumpingmaatregelen die van toepassing zijn op de invoer van bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit Rusland DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 9, lid 1, Overwegende hetgeen volgt: 1. PROCEDURE 1.1. Geldende maatregelen (1) Bij Uitvoeringsverordening (EU) 2017/1795 ( 2 ) (“de oorspronkelijke verordening”) heeft de Europese Commissie (“de Commissie”) een definitief antidumpingrecht ingesteld op bepaalde warmgewalste platte producten van ijzer, van niet-gelegeerd staal of van ander gelegeerd staal, ook indien opgerold (waaronder op maat gesneden producten en producten uit “bandstaal”), niet verder bewerkt dan warmgewalst, en niet geplateerd noch bekleed, van oorsprong uit onder meer Rusland (“het onderzochte product”). 1.2. Verzoek om een nieuw onderzoek (2) De Commissie heeft een verzoek ontvangen om op grond van artikel 11, lid 3, van Verordening (EU) 2016/1036 (“de basisverordening”) een gedeeltelijk tussentijds nieuw onderzoek te openen. Het verzoek om een nieuw onderzoek werd ingediend door Eurofer (“de indiener van het verzoek”) namens producenten in de Unie en was beperkt tot een onderzoek naar dumping door één Russische producent-exporteur, PAO Severstal (“Severstal”). (3) Het bij de oorspronkelijke verordening ingestelde recht is een vast recht variërend van 17,6 EUR/ton tot 96,5 EUR/ton op producten van met name genoemde producenten-exporteurs in Rusland, met een residueel recht van 96,5 EUR/ton op producten van alle andere ondernemingen in Rusland. Het definitieve antidumpingrecht op producten van Severstal bedraagt 17,6 EUR/ton. 1.3. Opening van een gedeeltelijk tussentijds nieuw onderzoek (4) De Commissie heeft besloten overeenkomstig artikel 11, lid 3, van de basisverordening een gedeeltelijk tussentijds nieuw onderzoek te openen dat uitsluitend dumping door Severstal betreft. De Commissie heeft op 18 januari 2021 een bericht bekendgemaakt in het Publicatieblad van de Europese Unie ( 3 ) (“het bericht van opening”). (5) Het tijdvak van het nieuwe onderzoek liep van 1 januari tot en met 31 december 2020. 1.4. Belanghebbenden (6) In het bericht van opening verzocht de Commissie Severstal en haar verbonden ondernemingen om binnen een bepaalde termijn een vragenlijst te beantwoorden. Zij heeft de indiener van het verzoek en de autoriteiten van het land van uitvoer van de opening van het onderzoek in kennis gesteld en hen uitgenodigd daaraan mee te werken. De Commissie heeft ook andere partijen verzocht zich kenbaar te maken en hun standpunt mee te delen, mits er een objectief verband bestaat tussen hun activiteiten en het onderzochte product. 2. INTREKKING VAN HET VERZOEK EN BEËINDIGING VAN DE PROCEDURE (7) Op 18 maart 2022 heeft de indiener van het verzoek de Commissie meegedeeld dat hij zijn verzoek om een gedeeltelijk tussentijds nieuw onderzoek introk. (8) Overeenkomstig artikel 9, lid 1, van de basisverordening kan de procedure worden beëindigd wanneer het verzoek wordt ingetrokken, tenzij dit strijdig is met het belang van de Unie. (9) Bij het onderzoek is uit niets gebleken dat de beëindiging van het nieuwe onderzoek niet in het belang van de Unie zou zijn. (10) De Commissie concludeert dat het gedeeltelijke tussentijdse nieuwe onderzoek dat uitsluitend dumping door Severstal betreft, moet worden beëindigd zonder dat de geldende maatregelen worden gewijzigd. 3. MEDEDELING VAN FEITEN EN OVERWEGINGEN (11) De Commissie heeft de belanghebbenden in kennis gesteld van haar voornemen om het onderzoek wegens de intrekking van het verzoek te beëindigen en heeft de belanghebbenden verzocht opmerkingen te maken. Geen van de belanghebbenden heeft tegen de beëindiging bezwaar gemaakt. (12) Dit besluit is in overeenstemming met het advies van het bij artikel 15, lid 1, van de basisverordening ingestelde comité, HEEFT HET VOLGENDE BESLUIT VASTGESTELD: Artikel 1 Het gedeeltelijke tussentijdse nieuwe onderzoek van het antidumpingrecht op bepaalde gewalste platte producten van ijzer, van niet-gelegeerd staal of van ander gelegeerd staal, ook indien opgerold (waaronder op maat gesneden producten en producten uit “bandstaal”), niet verder bewerkt dan warmgewalst, en niet geplateerd noch bekleed, momenteel ingedeeld onder de GN-codes 7208 10 00, 7208 25 00, 7208 26 00, 7208 27 00, 7208 36 00, 7208 37 00, 7208 38 00, 7208 39 00, 7208 40 00, 7208 52 10, 7208 52 99, 7208 53 10, 7208 53 90, 7208 54 00, 7211 13 00, 7211 14 00, 7211 19 00, ex 7225 19 10 (Taric-code 7225191090), 7225 30 90, ex 7225 40 60 (Taric-code 7225406090), 7225 40 90, ex 7226 19 10 (Taric-codes 7226191091 en 7226191095), 7226 91 91 en 7226 91 99, van oorsprong uit Rusland, wordt beëindigd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 12 april 2022. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) Uitvoeringsverordening (EU) 2017/1795 van de Commissie van 5 oktober 2017 tot instelling van een definitief antidumpingrecht op bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit Brazilië, Iran, Rusland en Oekraïne, en tot beëindiging van het onderzoek naar de invoer van bepaalde warmgewalste platte producten van ijzer, van niet-gelegeerd staal of van ander gelegeerd staal van oorsprong uit Servië ( PB L 258 van 6.10.2017, blz. 24 ). ( 3 ) PB C 18 van 18.1.2021, blz. 36 .",
  "source": "EUR LEX"
}