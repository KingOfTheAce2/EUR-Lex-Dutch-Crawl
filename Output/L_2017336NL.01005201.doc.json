{
  "url": "http://www.w3.org/1999/xhtml\">",
  "content": "L_2017336NL.01005201.xml 16.12.2017 NL Publicatieblad van de Europese Unie L 336/52 UITVOERINGSBESLUIT (EU) 2017/2355 VAN DE COMMISSIE van 14 december 2017 tot verlening van een vergunning voor het in de handel brengen van uv-behandelde champignons als nieuw voedingsmiddel krachtens Verordening (EG) nr. 258/97 van het Europees Parlement en de Raad (Kennisgeving geschied onder nummer C(2017) 8474) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 258/97 van het Europees Parlement en de Raad van 27 januari 1997 betreffende nieuwe voedingsmiddelen en nieuwe voedselingrediënten ( 1 ) , en met name artikel 7, Overwegende hetgeen volgt: (1) Op 10 juni 2016 heeft de onderneming Ekoidé AB bij de bevoegde Zweedse instantie een verzoek ingediend om uv-behandelde champignons ( Agaricus bisporus ) met een verhoogd gehalte vitamine D 2 als nieuw voedselingrediënt in de zin van artikel 1, lid 2, onder f), van Verordening (EG) nr. 258/97 in de Unie in de handel te brengen. (2) Op 27 februari 2017 heeft de bevoegde Zweedse instantie haar verslag van de eerste beoordeling uitgebracht. In dat verslag werd geconcludeerd dat uv-behandelde champignons ( Agaricus bisporus ) met een verhoogd gehalte vitamine D 2 voldoen aan de criteria voor nieuwe voedingsmiddelen van artikel 3, lid 1, van Verordening (EG) nr. 258/97. (3) Op 2 maart 2017 heeft de Commissie het verslag van de eerste beoordeling doorgestuurd naar de overige lidstaten. (4) Verschillende lidstaten hebben binnen de in artikel 6, lid 4, eerste alinea, van Verordening (EG) nr. 258/97 vastgestelde termijn van zestig dagen een met redenen omkleed bezwaar ingediend. Nadere toelichtingen door de aanvrager hebben die bezwaren tot tevredenheid van de lidstaten en de Commissie weggenomen. (5) In bijlage VI, deel A, punt 1, van Verordening (EU) nr. 1169/2011 van het Europees Parlement en de Raad ( 2 ) is bepaald dat de benaming van het levensmiddel vermeldingen inzake de specifieke behandeling die het heeft ondergaan, omvat of ervan vergezeld gaat, in alle gevallen waarin het weglaten van deze informatie de koper zou kunnen misleiden. Aangezien kopers normaliter niet verwachten dat champignons uv-behandeld zijn, moet de benaming van het levensmiddel dergelijke informatie omvatten of ervan vergezeld gaan om te voorkomen dat kopers worden misleid. (6) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 Champignons ( Agaricus bisporus ) die uv-behandeld zijn om het gehalte vitamine D 2 te verhogen zoals omschreven in de bijlage bij dit besluit, mogen in de Unie in de handel worden gebracht als nieuw voedingsmiddel. Artikel 2 Champignons ( Agaricus bisporus ) die uv-behandeld zijn om het gehalte vitamine D 2 te verhogen, zoals goedgekeurd bij dit besluit, worden aangeduid als „uv-behandelde champignons ( Agaricus bisporus )”. Artikel 3 Dit besluit is gericht tot Ekoidé AB, Vårbruksgatan 67, 583 32 Linköping, Zweden. Gedaan te Brussel, 14 december 2017. Voor de Commissie Vytenis ANDRIUKAITIS Lid van de Commissie ( 1 ) PB L 43 van 14.2.1997, blz. 1 . ( 2 ) Verordening (EU) nr. 1169/2011 van het Europees Parlement en de Raad van 25 oktober 2011 betreffende de verstrekking van voedselinformatie aan consumenten, tot wijziging van Verordeningen (EG) nr. 1924/2006 en (EG) nr. 1925/2006 van het Europees Parlement en de Raad en tot intrekking van Richtlijn 87/250/EEG van de Commissie, Richtlijn 90/496/EEG van de Raad, Richtlijn 1999/10/EG van de Commissie, Richtlijn 2000/13/EG van het Europees Parlement en de Raad, Richtlijnen 2002/67/EG en 2008/5/EG van de Commissie, en Verordening (EG) nr. 608/2004 van de Commissie ( PB L 304 van 22.11.2011, blz. 18 ). BIJLAGE SPECIFICATIES VOOR UV-BEHANDELDE CHAMPIGNONS ( AGARICUS BISPORUS ) MET EEN VERHOOGD GEHALTE VITAMINE D 2 Beschrijving/definitie: Commercieel geteelde Agaricus bisporus waarbij uv-lichtbehandeling is toegepast op geoogste champignons waardoor deze ≤ 10 μg vitamine D 2 per 100 g versgewicht bevatten. Uv B-straling: een procedé van bestraling met ultraviolet licht binnen de golflengte van 290-320 nm. Vitamine D 2 : Chemische naam (3β,5 Z ,7 E ,22 E )-9,10-secoërgosta-5,7,10(19),22-tetraeen-3-ol Synoniem Ergocalciferol CAS-nr. 50-14-6 Molecuulmassa 396,65 g/mol Gehalte: Vitamine D 2 in het eindproduct: 5-10 μg/100 g versgewicht bij het verstrijken van de houdbaarheidsdatum.",
  "source": "EUR LEX"
}