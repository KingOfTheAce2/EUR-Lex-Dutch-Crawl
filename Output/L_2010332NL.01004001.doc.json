{
  "url": "http://www.w3.org/1999/xhtml\">",
  "content": "L_2010332NL.01004001.xml 16.12.2010 NL Publicatieblad van de Europese Unie L 332/40 BESLUIT VAN DE COMMISSIE van 15 december 2010 tot wijziging van Richtlijn 2008/90/EG van de Raad met het oog op de verlenging van de periode waarin mag worden afgeweken van de voorwaarden voor invoer, uit derde landen, van teeltmateriaal van fruitgewassen en fruitgewassen die voor de fruitteelt worden gebruikt (Kennisgeving geschied onder nummer C(2010) 8992) (2010/777/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2008/90/EG van de Raad van 29 september 2008 betreffende het in de handel brengen van teeltmateriaal van fruitgewassen, alsmede van fruitgewassen die voor de fruitteelt worden gebruikt ( 1 ) , en met name artikel 12, lid 2, tweede alinea, Overwegende hetgeen volgt: (1) Overeenkomstig artikel 12, lid 1, van Richtlijn 2008/90/EG wordt door de Commissie besloten of teeltmateriaal van fruitgewassen en fruitgewassen die in een derde land zijn geproduceerd en die inzake verplichtingen van de leverancier, identiteit, kenmerken, fytosanitair aspect, substraat, verpakking, voorschriften met betrekking tot inspectie, waarmerking en plombering, dezelfde garantie bieden als teeltmateriaal van fruitgewassen en fruitgewassen die in de Unie zijn geproduceerd, in al deze opzichten gelijkwaardig zijn aan laatstgenoemde producten en aan de eisen en voorschriften van die richtlijn voldoen. (2) In dit stadium kan de Commissie echter ten aanzien van geen enkel derde land een dergelijk besluit nemen omdat er momenteel onvoldoende informatie over in derde landen geldende voorwaarden beschikbaar is. (3) Om te voorkomen dat het normale handelspatroon wordt verstoord, moet worden toegestaan dat lidstaten die teeltmateriaal van fruitgewassen en fruitgewassen uit derde landen invoeren, voor die invoer doorgaan met de toepassing, overeenkomstig artikel 12, lid 2, van Richtlijn 2008/90/EG, van voorwaarden die gelijkwaardig zijn aan de voorwaarden die gelden voor soortgelijke producten uit de Unie. (4) Het is dienstig de toepassing van deze voorwaarden toe te staan voor een periode die overeenkomt met de in artikel 21 van Richtlijn 2008/90/EG bedoelde overgangsperiode. (5) Bijgevolg moet de termijn voor de toepassing van de in Richtlijn 2008/90/EG vastgestelde afwijking voor de invoer van dergelijke producten worden verlengd tot 31 december 2018. (6) Richtlijn 2008/90/EG moet daarom dienovereenkomstig worden gewijzigd. (7) De in dit besluit vervatte maatregelen zijn in overeenstemming met het advies van het Permanent Comité voor teeltmateriaal en gewassen van geslachten en soorten fruit, HEEFT HET VOLGENDE BESLUIT VASTGESTELD: Artikel 1 In artikel 12, lid 2, eerste alinea, van Richtlijn 2008/90/EG wordt de datum „31 december 2010” vervangen door „31 december 2018”. Artikel 2 Dit besluit is gericht tot de lidstaten. Gedaan te Brussel, 15 december 2010. Voor de Commissie John DALLI Lid van de Commissie ( 1 ) PB L 267 van 8.10.2008, blz. 8 .",
  "source": "EUR LEX"
}