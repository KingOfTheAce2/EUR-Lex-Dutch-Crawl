{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999D0802:NL:HTML\">",
  "content": "EUR-Lex - 31999D0802 - NL Avis juridique important | 31999D0802 1999/802/EG: Besluit van de Raad van 22 oktober 1999 betreffende de aanvaarding van de wijzigingen in het Verdrag inzake de bescherming van de Middellandse Zee tegen verontreiniging en in het Protocol inzake de voorkoming van verontreiniging van de Middellandse Zee door storten vanuit schepen en luchtvaartuigen (Verdrag van Barcelona) Publicatieblad Nr. L 322 van 14/12/1999 blz. 0032 - 0043 BESLUIT VAN DE RAAD van 22 oktober 1999 betreffende de aanvaarding van de wijzigingen in het Verdrag inzake de bescherming van de Middellandse Zee tegen verontreiniging en in het Protocol inzake de voorkoming van verontreiniging van de Middellandse Zee door storten vanuit schepen en luchtvaartuigen (Verdrag van Barcelona) (1999/802/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 175, lid 1, juncto artikel 300, lid 2, eerste zin, en lid 3, eerste alinea, Gezien het voorstel van de Commissie, Gezien het advies van het Europees Parlement(1), Overwegende hetgeen volgt: (1) De Gemeenschap is partij bij het Verdrag inzake de bescherming van de Middellandse Zee tegen verontreiniging(2) en heeft ook vier van de in het kader van dat verdrag goedgekeurde protocollen gesloten, namelijk het Protocol inzake de voorkoming van verontreiniging van de Middellandse Zee door storten vanuit schepen en luchtvaartuigen(3), het Protocol betreffende de samenwerking in noodsituaties bij de bestrijding van de verontreiniging van de Middellandse Zee door koolwaterstoffen en andere schadelijke stoffen(4), het Protocol inzake de bescherming van de Middellandse Zee tegen verontreiniging vanaf het land(5) en het Protocol inzake de speciaal beschermde gebieden van de Middellandse Zee(6). (2) De Commissie heeft namens de Gemeenschap, in het kader van de door de partijen bij het Verdrag van Barcelona opgerichte werkgroep, deelgenomen aan de onderhandelingen betreffende de herzieningen van het Verdrag van Barcelona en van het Protocol inzake de voorkoming van verontreiniging van de Middellandse Zee door storten vanuit schepen en luchtvaartuigen, hierna \"protocol\" te noemen. (3) Het ligt op de weg van de Gemeenschap om zich op internationaal vlak te engageren op de gebieden van het herziene verdrag en protocol die onder haar bevoegdheid vallen. (4) Krachtens artikel 174 van het Verdrag draagt het milieubeleid van de Gemeenschap onder andere bij tot het nastreven van het behoud, de bescherming en de verbetering van de kwaliteit van het milieu en tot de bevordering op internationaal niveau van maatregelen om het hoofd te bieden aan regionale of wereldproblemen inzake milieu. (5) Het toepassingsgebied van de wijzigingen van het Verdrag van Barcelona en van het protocol valt, althans gedeeltelijk, onder de bevoegdheid van de Gemeenschap; zij heeft immers verscheidene richtlijnen op dit gebied goedgekeurd; zij is bovendien partij bij vele internationale verdragen daaromtrent en waakt in die context erover dat de sluiting van deze internationale akkoorden niet in strijd is met het geldende Gemeenschapsrecht noch de draagwijdte daarvan wijzigt. (6) De toetreding van de Gemeenschap tot het herziene verdrag en protocol draagt bij tot het bereiken van de in artikel 174 van het Verdrag bepaalde doelstellingen. (7) Het herziene verdrag en protocol zijn aangenomen en opengesteld voor ondertekening door de verdragspartijen tijdens de Conferentie van gevolmachtigden in Barcelona op 9 en 10 juni 1995. (8) De Gemeenschap heeft naast de lidstaten de herzieningen van het Verdrag van Barcelona en van het Protocol inzake de voorkoming van verontreiniging van de Middellandse Zee door storten vanuit schepen en luchtvaartuigen getekend, BESLUIT: Artikel 1 De wijzigingen van het Verdrag van Barcelona inzake de bescherming van de Middellandse Zee tegen verontreiniging en van het Protocol inzake de voorkoming van verontreiniging van de Middellandse Zee door storten vanuit schepen en luchtvaartuigen worden namens de Gemeenschap goedgekeurd. De tekst van voornoemde wijzigingen is bij dit besluit gevoegd. Artikel 2 De voorzitter van de Raad wordt gemachtigd om namens de Gemeenschap kennis te geven van de aanvaarding van de wijzigingen in het Verdrag inzake de bescherming van de Middellandse Zee en het Protocol inzake de voorkoming van verontreiniging van de Middellandse Zee door storten vanuit schepen en luchtvaartuigen, overeenkomstig artikel 16 van het Verdrag inzake de bescherming van de Middellandse Zee(7). Artikel 3 Dit besluit wordt bekendgemaakt in het Publicatieblad van de Europese Gemeenschappen. Het wordt van kracht op de dag waarop het wordt aangenomen. Gedaan te Luxemburg, 22 oktober 1999. Voor de Raad De voorzitter S. MÖNKÄRE (1) PB C 219 van 30.7.1999, blz. 186. (2) Beschikking 77/585/EEG, PB L 240 van 19.9.1977, blz. 1. (3) Beschikking 77/585/EEG, PB L 240 van 19.9.1977, blz. 1. (4) Beschikking 81/420/EEG, PB L 162 van 19.6.1981, blz. 4. (5) Beschikking 83/101/EEG, PB L 67 van 12.3.1983, blz. 1. (6) Beschiking 84/132/EEG, PB L 68 van 10.3.1984, blz. 36. (7) De datum van inwerkingtreding van deze wijzigingen wordt door het secretariaat-generaal van de Raad bekendgemaakt in het Publicatieblad van de Europese Gemeenschappen.",
  "source": "EUR LEX"
}