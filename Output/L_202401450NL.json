{
  "url": "http://www.w3.org/1999/xhtml\"><!--",
  "content": "L_202401450NL.000101.fmx.xml Publicatieblad van de Europese Unie NL L-serie 2024/1450 24.5.2024 UITVOERINGSVERORDENING (EU) 2024/1450 VAN DE COMMISSIE van 23 mei 2024 tot onderwerping van de invoer van mobiele toegangsuitrusting van oorsprong uit de Volksrepubliek China aan registratie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (“de basisverordening”), en met name artikel 14, lid 5, Na kennisgeving aan de lidstaten, Overwegende hetgeen volgt: (1) Op 13 november 2023 heeft de Commissie door middel van een bericht in het Publicatieblad van de Europese Unie ( 2 ) (“het bericht van inleiding”) de opening bekendgemaakt van een antidumpingonderzoek (“het antidumpingonderzoek”) betreffende de invoer in de Unie van mobiele toegangsuitrusting (“MAE”) van oorsprong uit de Volksrepubliek China (“de VRC”); zij deed dit naar aanleiding van een klacht van de Coalition to Restore a Level Playing Field in the EU Mobile Access Equipment Sector (“de klager”), bestaande uit Europese producenten van mobiele toegangsuitrusting. 1. Product waarvan de invoer aan registratie wordt onderworpen (2) Het product waarvan de invoer aan registratie wordt onderworpen, betreft mobiele toegangsuitrusting die is ontworpen voor het heffen van personen en zelfaandrijvend is, met een maximale werkhoogte van minstens zes meter, en delen daarvan die voorgeassembleerd of klaar om te worden geassembleerd zijn, met uitzondering van individuele componenten die afzonderlijk gepresenteerd worden, en met uitzondering van uitrusting om personen te heffen die is geïnstalleerd op voertuigen van de hoofdstukken 86 en 87 van het geharmoniseerd systeem, van oorsprong uit de Volksrepubliek China (“het betrokken product”). (3) Het product is momenteel ingedeeld, voor de MAE, onder de GN-codes ex 8427 10 10, ex 8427 20 19 en ex 8428 90 90, en, voor de delen van MAE die voorgeassembleerd of klaar om te worden geassembleerd zijn, onder ex 8431 20 00 en ex 8431 39 00 (Taric-codes: 8427101010, 8427201910, 8428909020, 8431200060 en 8431390010). De GN- en Taric-codes worden slechts ter informatie en onder voorbehoud van eventuele latere wijzigingen van de tariefindeling vermeld. 2. Verzoek (4) Op 15 januari 2024 en 12 maart 2024 heeft de klager verzoeken om registratie ingediend op grond van artikel 14, lid 5, van de basisverordening. De klager verzocht om registratie van de invoer van het betrokken product, zodat vervolgens met ingang van de datum van registratie maatregelen ten aanzien van de betrokken producten kunnen worden toegepast. (5) Op 22 januari 2024 heeft de Chinese Kamer van Koophandel voor de in- en uitvoer van machines en elektronische producten (“CCCME”) opmerkingen ingediend over het eerste verzoek tot registratie van 15 januari 2024, met het argument dat dit verzoek onvoldoende bewijs bevatte van een toename van de invoer, met name wat betreft de invoer uit de VRC na de opening van het onderzoek, dat de seizoensgebondenheid van de vraag niet in aanmerking is genomen en dat de vraaggestuurde MAE-markt geen onverwachte extra invoer of voorraadvorming toestaat waarbij de corrigerende werking van het recht wordt ondermijnd. De Commissie heeft deze opmerkingen van de CCCME afgewezen, aangezien het tweede registratieverzoek van de klager van 12 maart 2024 voldoende bewijsmateriaal bevatte met betrekking tot de toename van de invoer na de opening van het onderzoek, indien rekening wordt gehouden met het seizoensgebonden karakter van de vraag daaronder begrepen. 3. Grond voor registratie (6) Overeenkomstig artikel 14, lid 5, van de basisverordening kan de Commissie de douaneautoriteiten opdracht geven passende maatregelen te nemen om de invoer te registreren, zodat vervolgens, met ingang van de datum van registratie, op de betrokken producten maatregelen kunnen worden toegepast. Tot registratie van de invoer kan worden overgegaan naar aanleiding van een door de bedrijfstak van de Unie ingediend verzoek dat voldoende bewijsmateriaal bevat om een dergelijke maatregel te rechtvaardigen. (7) Volgens de klager is registratie gerechtvaardigd omdat het betrokken product met dumping wordt ingevoerd en de laaggeprijsde invoer aanzienlijke schade toebrengt aan de bedrijfstak van de Unie. (8) De Commissie heeft het verzoek getoetst aan artikel 10, lid 4, van de antidumpingbasisverordening. (9) Zij is nagegaan of de importeurs op de hoogte waren van de dumping of dat hadden moeten zijn gezien de omvang van de dumping en de gestelde of vastgestelde schade. Daarnaast heeft zij onderzocht of er sprake was van een aanzienlijke toename van invoer die, gezien het tijdstip waarop en de omvang waarin deze plaatsvond en andere omstandigheden, het corrigerende effect van het toe te passen definitieve antidumpingrecht ernstig dreigt te ondermijnen. 3.1. Kennis van dumping, omvang van dumping en gestelde schade bij importeurs (10) Wat dumping betreft, heeft de klager in de klacht bewijsmateriaal verstrekt waaruit blijkt dat de invoer uit de VRC met dumping plaatsvond. De klacht bevatte ook voldoende bewijsmateriaal inzake de gestelde schade. (11) Het op 13 november 2023 gepubliceerde bericht van inleiding voor deze procedure bevatte een samenvatting van het verstrekte bewijsmateriaal. Door de bekendmaking ervan in het Publicatieblad van de Europese Unie is die informatie openbaar gemaakt en is de klacht toegankelijk gemaakt voor alle importeurs. Daarom is de Commissie van oordeel dat de importeurs ten laatste op dat tijdstip van de beweerde dumpingpraktijken, de omvang daarvan en de vermeende schade op de hoogte waren of hadden moeten zijn. 3.2. Aanzienlijke toename van invoer en risico van ondermijning van het corrigerend effect van het definitieve antidumpingrecht (12) In zijn verzoeken om registratie heeft de klager de beschikbare marktinformatie verstrekt volgens welke de invoer van het betrokken product in de Unie na de inleiding van de procedure, afhankelijk van de productsoort, met 10 % tot 90 % is gestegen. (13) De Commissie heeft statistieken (Surveillance) over de invoer van het betrokken product gecontroleerd op basis van de beschikbare informatie voor de drie Taric-codes die in het bericht van inleiding voor MAE zijn vastgesteld (zie overweging 3 ( 3 ) ). Op basis van de hoeveelheden die onder de bij de opening van het onderzoek gecreëerde specifieke Taric-codes werden ingevoerd, stelde zij eerst de omvang van de invoer van MAE vast voor een periode na de opening van het onderzoek (december 2023 tot en met maart 2024). Aangezien de invoer onder de GN-codes in het onderzoektijdvak (1 oktober 2022 tot en met 30 september 2023) ook andere producten omvatte, heeft de Commissie de hoeveelheden gecorrigeerd aan de hand van het procentuele aandeel van het betrokken product in de invoer onder de GN-codes, op basis van het aandeel van het onderzochte product in de totale GN-code in de gegevens voor de periode na de opening van het onderzoek. Vervolgens heeft de Commissie deze hoeveelheden vergeleken met de invoer van MAE in dezelfde periode (december 2022 tot en met maart 2023) die deel uitmaakte van het onderzoektijdvak. (14) Op basis hiervan heeft de Commissie vastgesteld dat de omvang van de invoer in de periode na de opening van het onderzoek (december 2023 tot en met maart 2024) met 16,2 % is gestegen ten opzichte van de omvang van de invoer in dezelfde periode van het vorige jaar. Tabel 1 Invoer uit de VRC december-maart op jaarbasis December 2022-maart 2023 December 2023-maart 2024 Wijziging Maandelijks gemiddelde december 2022-maart 2023 Maandelijks gemiddelde december 2023-maart 2024 Invoer uit de VRC in de Unie (ton) ( 4 ) 31 296 36 359 16,2 % 7 824 9 090 Bron: Surveillance (gecorrigeerd) (15) De Commissie was van mening dat een dergelijke toename van de invoer aanzienlijk was. Hoewel de gemiddelde prijs in dezelfde vergelijkingsperiode lichtjes steeg, bleef die toch onder de gemiddelde prijs in het onderzoektijdvak. (16) Gezien het tijdstip zullen de omvang van de invoer met dumping en andere omstandigheden (zoals de daling van de verkoop, de omzet, de werkgelegenheid en de winst van de bedrijfstak van de Unie, dies blijkt uit de klacht en de verzoeken om registratie) waarschijnlijk het corrigerende effect van eventuele definitieve rechten ernstig ondermijnen. Gezien de inleiding van de huidige procedure kan er bovendien redelijkerwijs van worden uitgegaan dat de invoer van het betrokken product nog verder zal toenemen voordat eventuele voorlopige maatregelen worden goedgekeurd en dat de importeurs snel voorraden zouden kunnen aanleggen. 4. Procedure (17) De Commissie heeft derhalve geconcludeerd dat er voldoende bewijsmateriaal is om de registratie van de invoer van het betrokken product overeenkomstig artikel 14, lid 5, van de basisverordening te rechtvaardigen. (18) Alle belanghebbenden wordt verzocht hun standpunt schriftelijk kenbaar te maken en bewijsmateriaal in te dienen. Bovendien kan de Commissie belanghebbenden horen, mits zij daar schriftelijk om verzoeken en kunnen aantonen dat er bijzondere redenen zijn om hen te horen. 5. Registratie (19) Overeenkomstig artikel 14, lid 5, van de basisverordening moet de invoer van het betrokken product worden geregistreerd zodat, indien het onderzoek leidt tot de instelling van antidumpingrechten, deze rechten overeenkomstig de geldende wettelijke bepalingen met terugwerkende kracht op de geregistreerde invoer kunnen worden geheven indien aan de vereiste voorwaarden is voldaan. (20) Eventuele toekomstig verschuldigde rechten zullen voortvloeien uit de bevindingen van het antidumpingonderzoek. (21) Volgens de beweringen in de klacht waarin om de opening van een antidumpingonderzoek wordt verzocht, wordt de gemiddelde dumpingmarge voor het betrokken product op 178 % tot 275,9 % en de gemiddelde prijsbederfmarge op 57,5 % geraamd. Het bedrag van de mogelijke toekomstige rechten wordt vastgesteld op het niveau van het op basis van de klacht geschatte prijsbederf, d.w.z. op 57,5 % ad valorem op de cif-waarde bij invoer van het betrokken product. 6. Verwerking van persoonsgegevens (22) Persoonsgegevens die in het kader van deze registratie worden verzameld, zullen worden behandeld in overeenstemming met Verordening (EU) 2018/1725 van het Europees Parlement en de Raad ( 5 ) , HEEFT DE VOLGENDE VERORDENING VASTGESTELD: Artikel 1 1.   Overeenkomstig artikel 14, lid 5, van Verordening (EU) 2016/1036 wordt de douaneautoriteiten opgedragen passende maatregelen te nemen voor de registratie van de invoer in de Unie van mobiele toegangsuitrusting, momenteel ingedeeld onder de GN-codes ex  8427 10 10, ex  8428 90 90, ex  8427 20 19 en, voor de delen van MAE die voorgeassembleerd of klaar om te worden geassembleerd zijn, onder ex  8431 20 00 en ex  8431 39 00 (Taric-codes: 8427 10 10 10, 8427 20 19 10, 8428 90 90 20, 8431 20 00 60 en 8431 39 00 10), van oorsprong uit de Volksrepubliek China. 2.   De registratie wordt negen maanden na de datum van inwerkingtreding van deze verordening beëindigd. 3.   Alle belanghebbenden wordt verzocht uiterlijk 21 dagen na de datum van bekendmaking van deze verordening hun standpunt schriftelijk kenbaar te maken, bewijsmateriaal in te dienen of te verzoeken te worden gehoord. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 mei 2024. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) Bericht van inleiding van een antidumpingprocedure betreffende de invoer van mobiele toegangsuitrusting (“MAE”) van oorsprong uit de Volksrepubliek China, ( PB C, C/2023/783, 13.11.2023, ELI: http://data.europa.eu/eli/C/2023/783/oj ). ( 3 ) De klager stelde dat invoer onder een van de codes (GN 8428 90 90) niet mag worden gebruikt, aangezien die code niet langer voor het betrokken product wordt gebruikt wegens een wijziging van de tariefindeling na de inwerkingtreding van Uitvoeringsverordening (EU) 2022/1610 van de Commissie van 13 september 2022 tot wijziging van Verordening (EG) nr. 738/2000 wat betreft de indeling in de gecombineerde nomenclatuur van een voertuig met een hydraulische hefinrichting die is uitgerust met een werkplatform ( PB L 241 van 19.9.2022, blz. 3 ). Uit de invoer onder Taric-codes in de periode na de opening van het onderzoek, blijkt echter dat de invoer van het onderzochte product onder de code in kwestie doorging. ( 4 ) Voor de registratie wordt een vergelijking gemaakt voor de Taric-codes die betrekking hebben op de invoer van de eenheden (machines) en niet op de delen (delen van de machine). In het OT en na het OT vertegenwoordigden de delen slechts een klein invoervolume en was het aandeel van de delen die onder de te analyseren Taric-codes vallen, verwaarloosbaar. Zij werden derhalve niet in aanmerking genomen bij de analyse. ( 5 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). ELI: http://data.europa.eu/eli/reg_impl/2024/1450/oj ISSN 1977-0758 (electronic edition)",
  "source": "EUR LEX"
}