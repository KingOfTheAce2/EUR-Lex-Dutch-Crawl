{
  "url": "http://www.w3.org/1999/xhtml\">",
  "content": "L_2012137NL.01000101.xml 26.5.2012 NL Publicatieblad van de Europese Unie L 137/1 BESLUIT VAN DE RAAD van 14 mei 2012 betreffende de ondertekening, namens de Unie, van de Kaderovereenkomst inzake een breed partnerschap en samenwerking tussen de Europese Unie en haar lidstaten, enerzijds, en de Socialistische Republiek Vietnam, anderzijds (2012/279/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name de artikelen 79, lid 3, 91, 100, 207 en 209, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Op 14 mei 2007 werd de Commissie door de Raad gemachtigd om met de Socialistische Republiek Vietnam te onderhandelen over een kaderovereenkomst inzake een breed partnerschap en samenwerking („de overeenkomst”). (2) De bepalingen van de overeenkomst die binnen het toepassingsgebied van het derde deel, titel V, van het Verdrag betreffende de werking van de Europese Unie vallen, binden het Verenigd Koninkrijk en Ierland als afzonderlijke overeenkomstsluitende partijen, en niet als deel van de Europese Unie, totdat de Europese Unie tezamen met het Verenigd Koninkrijk en/of Ierland de Socialistische Republiek Vietnam ervan in kennis heeft gesteld dat het Verenigd Koninkrijk of Ierland gebonden zijn als deel van de Europese Unie, overeenkomstig Protocol nr. 21 betreffende de positie van het Verenigd Koninkrijk en Ierland ten aanzien van de ruimte van vrijheid, veiligheid en recht, dat aan het Verdrag betreffende de Europese Unie en het Verdrag betreffende de werking van de Europese Unie is gehecht. Indien het Verenigd Koninkrijk en/of Ierland niet langer gebonden zijn als deel van de Europese Unie overeenkomstig artikel 4 bis van Protocol nr. 21, moet de Europese Unie tezamen met het Verenigd Koninkrijk en/of Ierland de Socialistische Republiek Vietnam onmiddellijk in kennis stellen van iedere wijziging in hun positie; in dat geval blijven zij op persoonlijke titel gebonden door de bepalingen van de overeenkomst. Hetzelfde geldt voor Denemarken, overeenkomstig Protocol nr. 22 betreffende de positie van Denemarken dat aan die verdragen is gehecht. (3) Indien het Verenigd Koninkrijk en/of Ierland geen kennisgeving in de zin van artikel 3 van Protocol nr. 21 betreffende de positie van het Verenigd Koninkrijk en Ierland ten aanzien van de ruimte van vrijheid, veiligheid en recht hebben gedaan, nemen zij niet deel aan de vaststelling door de Raad van dit besluit, voor zover dit betrekking heeft op bepalingen uit hoofde van het derde deel, titel V, van het Verdrag betreffende de werking van de Europese Unie. Hetzelfde geldt voor Denemarken, overeenkomstig Protocol nr. 22 betreffende de positie van Denemarken, dat aan het Verdrag betreffende de Europese Unie en het Verdrag betreffende de werking van de Europese Unie is gehecht. (4) De overeenkomst moet worden ondertekend, onder voorbehoud van de sluiting ervan op een latere datum, HEEFT HET VOLGENDE BESLUIT VASTGESTELD: Artikel 1 Er wordt namens de Unie machtiging verleend voor de ondertekening van de Kaderovereenkomst inzake een breed partnerschap en samenwerking tussen de Europese Unie en haar lidstaten, enerzijds, en de Socialistische Republiek Vietnam, anderzijds, onder voorbehoud van de sluiting van deze overeenkomst ( 1 ) . Artikel 2 De voorzitter van de Raad wordt hierbij gemachtigd de persoon (personen) aan te wijzen die bevoegd is (zijn) om de overeenkomst namens de Unie te ondertekenen. Artikel 3 Dit besluit treedt in werking op de dag nadat het is vastgesteld. Gedaan te Brussel, 14 mei 2012. Voor de Raad De voorzitter C. ASHTON ( 1 ) De tekst van de overeenkomst en de verklaringen wordt samen met het besluit betreffende de sluiting van de overeenkomst bekendgemaakt.",
  "source": "EUR LEX"
}