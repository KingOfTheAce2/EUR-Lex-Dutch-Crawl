{
  "url": "http://www.w3.org/1999/xhtml\">",
  "content": "LI2021077NL.01000301.xml 5.3.2021 NL Publicatieblad van de Europese Unie LI 77/3 UITVOERINGSBESLUIT (GBVB) 2021/398 VAN DE RAAD van 5 maart 2021 tot uitvoering van Besluit 2014/932/GBVB betreffende beperkende maatregelen in verband met de situatie in Jemen DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2014/932/GBVB van de Raad van 18 december 2014 betreffende beperkende maatregelen in verband met de situatie in Jemen ( 1 ) , en met name artikel 3, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 18 december 2014 Besluit 2014/932/GBVB vastgesteld. (2) Op 25 februari 2021 heeft de Veiligheidsraad van de Verenigde Naties Resolutie 2564 (2021) aangenomen, waarin bezorgdheid wordt geuit over de huidige politieke, veiligheidsgerelateerde, economische en humanitaire problemen in Jemen en waarin alle partijen in Jemen opnieuw worden opgeroepen zich te blijven inzetten om hun meningsverschillen door middel van dialoog en overleg bij te leggen. (3) In Resolutie 2564 (2021) van de Veiligheidsraad van de Verenigde Naties wordt één persoon aangewezen die onderworpen moet worden aan de krachtens de punten 11 en 15 van Resolutie 2140 (2014) van de VN-Veiligheidsraad en punt 14 van Resolutie 2216 (2015) opgelegde beperkende maatregelen. (4) De bijlage bij Besluit 2014/932/GBVB moet bijgevolg dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit 2014/932/GBVB wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 5 maart 2021. Voor de Raad De voorzitter A.P. ZACARIAS ( 1 ) PB L 365 van 19.12.2014, blz. 147 . BIJLAGE De volgende vermelding wordt toegevoegd aan de lijst in de bijlage bij Besluit 2014/932/GBVB (Lijst van personen en entiteiten als bedoeld in artikel 1, lid 1, artikel 2 bis, lid 1, en artikel 2 ter, lid 1 en lid 2): “6. Sultan Saleh Aida Aida Zabin Overige informatie: directeur van de gerechtelijke politie in Sanaa. Heeft handelingen verricht die de vrede, de veiligheid en de stabiliteit van Jemen bedreigen. Datum plaatsing op de VN-lijst: 25.2.2021. Aanvullende informatie uit de beschrijving van de redenen die is verstrekt door het Sanctiecomité: Sultan Saleh Aida Aida Zabin heeft handelingen verricht die de vrede, de veiligheid en de stabiliteit van Jemen bedreigen, waaronder schendingen van het toepasselijke internationale humanitaire recht en van de mensenrechten in Jemen. Sultan Saleh Aida Aida Zabin is directeur van de gerechtelijke politie in Sanaa. Hij heeft een prominente rol gespeeld bij het voeren van een beleid van intimidatie en het gebruik van systematische arrestatie, detentie, foltering, seksueel geweld en verkrachting tegen politiek actieve vrouwen. Als directeur van de gerechtelijke politie is Zabin rechtstreeks, of op grond van zijn gezag, verantwoordelijk voor en medeplichtig aan het gebruik van verscheidene detentieplaatsen, waaronder huisarrest, politiebureaus, officiële gevangenissen en detentiecentra en geheime detentiecentra. Op deze locaties zijn vrouwen, waaronder ten minste één minderjarige, onder dwang verdwenen, herhaaldelijk ondervraagd, verkracht, gefolterd, werd hun tijdige medische behandeling geweigerd en hebben zij dwangarbeid verricht. Zabin heeft in sommige gevallen zelf rechtstreeks folteringen gepleegd.”.",
  "source": "EUR LEX"
}