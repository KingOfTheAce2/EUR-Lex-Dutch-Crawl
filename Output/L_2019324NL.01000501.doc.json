{
  "url": "http://www.w3.org/1999/xhtml\">",
  "content": "L_2019324NL.01000501.xml 13.12.2019 NL Publicatieblad van de Europese Unie L 324/5 BESLUIT (EU) 2019/2137 VAN DE RAAD van 5 december 2019 waarbij wordt vastgesteld dat Roemenië geen doeltreffende maatregelen heeft genomen in reactie op de Aanbeveling van de Raad van 14 juni 2019 DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid ( 1 ) , en met name artikel 10, lid 2, vierde alinea, Gezien de aanbeveling van de Europese Commissie, Overwegende hetgeen volgt: (1) In juni 2017 en juni 2018 heeft de Raad overeenkomstig artikel 121, lid 4, van het Verdrag vastgesteld dat er in respectievelijk 2016 en 2017 een significante afwijking van de middellangetermijndoelstelling voor de begroting van Roemenië of van het aanpassingstraject in de richting daarvan had plaatsgevonden. In het licht van de vastgestelde significante afwijkingen heeft de Raad de aanbevelingen van 16 juni 2017 ( 2 ) en 22 juni 2018 ( 3 ) tot Roemenië gericht, waarin Roemenië werd verzocht de nodige beleidsmaatregelen te nemen om deze afwijkingen te verhelpen. Vervolgens heeft de Raad vastgesteld dat Roemenië geen effectieve actie heeft ondernomen om gevolg te geven aan deze aanbevelingen en heeft hij herziene aanbevelingen vastgesteld op respectievelijk 5 december 2017 ( 4 ) en 4 december 2018 ( 5 ) . De Raad heeft vervolgens vastgesteld dat Roemenië wederom geen effectieve actie heeft ondernomen om gevolg te geven aan die aanbevelingen. (2) Op 14 juni 2019 heeft de Raad vastgesteld dat in 2018 in Roemenië opnieuw een significante afwijking van het aanpassingstraject in de richting van de middellangetermijndoelstelling voor de begroting heeft plaatsgevonden. Op grond daarvan heeft de Raad Roemenië ( 6 ) aanbevolen de nodige maatregelen te nemen om ervoor te zorgen dat de netto primaire overheidsuitgaven ( 7 ) nominaal niet zullen stijgen met meer dan 4,5 % in 2019 en 5,1 % in 2020, hetgeen overeenstemt met een jaarlijkse structurele aanpassing van 1,0 % van het bruto binnenlands product (bbp) in 2019 en 0,75 % van het bbp in 2020. De Raad beval Roemenië tevens aan om alle meevallers te benutten om het tekort terug te dringen en dat budgettaire consolidatiemaatregelen op groeivriendelijke wijze een blijvende verbetering van het structurele overheidssaldo moeten waarborgen. De Raad heeft 15 oktober 2019 vastgesteld als uiterste datum waarop Roemenië verslag moest uitbrengen over de naar aanleiding van de aanbeveling van 14 juni 2019 genomen maatregelen. (3) Op 25 september 2019 heeft de Commissie in het kader van artikel ‐11, lid 2, van Verordening (EG) nr. 1466/97 een missie voor verscherpt toezicht in Roemenië ondernomen met als doel monitoring ter plaatse. Na haar voorlopige bevindingen voor commentaar aan de Roemeense autoriteiten te hebben voorgelegd, heeft de Commissie op 20 november 2019 haar bevindingen aan de Raad gemeld. Deze bevindingen zijn openbaar gemaakt. In het verslag van de Commissie wordt geconstateerd dat de Roemeense autoriteiten pas vanaf 2022 een structurele aanpassing zouden uitvoeren en dus niet voornemens zijn gevolg te geven aan de aanbeveling van de Raad van 14 juni 2019. (4) Op 15 oktober 2019 hebben de Roemeense autoriteiten een verslag ingediend over de maatregelen die zijn genomen in reactie op de aanbeveling van de Raad van 14 juni 2019. Het verslag bevat geen uitgebreide prognoses voor individuele begrotingscategorieën en evenmin wordt gekeken naar het begrotingseffect van de vermelde maatregelen. Het voldoet dus niet aan de door de Raad aanbevolen rapportageverplichtingen. In het verslag herhalen de Roemeense autoriteiten dat zij voor 2019 blijven streven naar een nominaal tekort van 2,8 % van het bbp, hetzelfde streefcijfer als in het convergentieprogramma 2019. Zelfs indien dit nominale tekort wordt bereikt, zou dit ondanks de sterke economische groei van Roemenië slechts een marginale vermindering van het overheidstekort ten opzichte van 2018 betekenen. Voor 2020 streven de Roemeense autoriteiten naar een nominaal tekort van 2,9 % van het bbp, wat hoger is dan het streefcijfer van 2,7 % van het bbp dat is vastgesteld in het convergentieprogramma 2019. De gevolgen van de genomen maatregelen voor de begroting blijven over het geheel genomen achter bij het vereiste in de aanbeveling van de Raad van 14 juni 2019. (5) Volgens de najaarsprognoses 2019 van de Commissie zal de groei van de netto primaire overheidsuitgaven in 2019 naar verwachting 12,8 % bedragen, ruim boven het aanbevolen percentage van 4,5 % (een afwijking van 2,5 % van het bbp). Het structurele saldo zal naar verwachting met 0,8 % van het bbp verslechteren terwijl een verbetering van 1,0 % van het bbp was aanbevolen (een afwijking van 1,8 % van het bbp). Beide indicatoren wijzen dus op een afwijking ten opzichte van de aanbevolen aanpassing. De algemene beoordeling bevestigt dat er een afwijking is ten opzichte van de aanbevolen aanpassing in 2019. (6) Volgens de najaarsprognoses 2019 van de Commissie zal de groei van de netto primaire overheidsuitgaven in 2020 naar verwachting 11,1 % bedragen, ruim boven het aanbevolen percentage van 5,1 % (een afwijking van 1,8 % van het bbp). Het structurele saldo zal naar verwachting met 0,8 % van het bbp verslechteren terwijl een verbetering van 0,75 % van het bbp was aanbevolen (een afwijking van 1,6 % van het bbp). Beide indicatoren wijzen dus op een risico van afwijking ten opzichte van de vereiste aanpassing in dezelfde orde van grootte. De algemene beoordeling bevestigt dat er een afwijking is ten opzichte van de aanbevolen aanpassing in 2020. (7) Bovendien wordt in de najaarsprognoses 2019 van de Commissie het overheidstekort in 2019 en 2020 respectievelijk op 3,6 % en 4,4 % van het bbp geraamd, wat meer is dan de in het Verdrag vastgestelde referentiewaarde van 3 % van het bbp. (8) Op grond van bovenstaande bevindingen kan worden geconcludeerd dat de reactie van Roemenië op de aanbeveling van de Raad van 14 juni 2019 ontoereikend was, HEEFT HET VOLGENDE BESLUIT VASTGESTELD: Artikel 1 Roemenië heeft geen doeltreffende maatregelen genomen in reactie op de aanbeveling van de Raad van 14 juni 2019. Artikel 2 Dit besluit is gericht tot Roemenië. Gedaan te Brussel, 5 december 2019. Voor de Raad De voorzitter M. LINTILÄ ( 1 ) PB L 209 van 2.8.1997, blz. 1 . ( 2 ) Aanbeveling van de Raad van 16 juni 2017 met het oog op de correctie van de vastgestelde significante afwijking van het aanpassingstraject in de richting van de middellangetermijndoelstelling voor de begroting in Roemenië ( PB C 216 van 6.7.2017, blz. 1 ). ( 3 ) Aanbeveling van de Raad van 22 juni 2018 met het oog op de correctie van de vastgestelde significante afwijking van het aanpassingstraject in de richting van de middellangetermijndoelstelling voor de begroting in Roemenië ( PB C 223 van 27.6.2018, blz. 3 ). ( 4 ) Aanbeveling van de Raad van 5 december 2017 met het oog op de correctie van de vastgestelde significante afwijking van het aanpassingstraject in de richting van de middellangetermijndoelstelling voor de begroting in Roemenië ( PB C 439 van 20.12.2017, blz. 1 ). ( 5 ) Aanbeveling van de Raad van 4 december 2018 met het oog op de correctie van de vastgestelde significante afwijking van het aanpassingstraject in de richting van de middellangetermijndoelstelling voor de begroting in Roemenië ( PB C 460 van 21.12.2018, blz. 1 ). ( 6 ) Aanbeveling van de Raad van 14 juni 2019 met het oog op de correctie van de vastgestelde significante afwijking van het aanpassingstraject in de richting van de middellangetermijndoelstelling voor de begroting in Roemenië ( PB C 210 van 21.6.2019, blz. 1 ). ( 7 ) De netto primaire overheidsuitgaven omvatten de totale overheidsuitgaven zonder rekening te houden met rente-uitgaven, uitgaven in het kader van programma’s van de Unie die volledig met inkomsten uit fondsen van Unie worden gefinancierd en niet-discretionaire veranderingen in de uitgaven voor werkloosheidsuitkeringen. Nationaal gefinancierde bruto-investeringen in vaste activa worden gespreid over een periode van vier jaar. Er wordt rekening gehouden met discretionaire inkomstenmaatregelen of bij wet verplicht gestelde inkomstenstijgingen. Eenmalige maatregelen aan zowel de inkomsten- als de uitgavenzijde worden uitgevlakt.",
  "source": "EUR LEX"
}