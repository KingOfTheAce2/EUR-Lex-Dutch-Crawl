{
  "url": "http://www.w3.org/1999/xhtml\"><!--",
  "content": "L_202402905NL.000101.fmx.xml Publicatieblad van de Europese Unie NL L-serie 2024/2905 19.11.2024 BESLUIT (GBVB) 2024/2905 VAN DE RAAD van 18 november 2024 tot benoeming van de speciale vertegenwoordiger van de Europese Unie voor de Sahelregio DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 33 en artikel 31, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 18 maart 2013 heeft de Raad besloten een speciaal vertegenwoordiger van de Europese Unie (SVEU) voor de Sahelregio te benoemen. (2) Op 21 juni 2021 heeft de Raad Besluit (GBVB) 2021/1011 ( 1 ) vastgesteld, waarbij mevrouw Emanuela Claudia DEL RE werd benoemd tot SVEU voor de Sahelregio. (3) Op 26 juli 2024 heeft de Raad Besluit (GBVB) 2024/2083 ( 2 ) vastgesteld, waarbij het mandaat van de SVEU voor de Sahelregio werd verlengd. Het mandaat van de SVEU verstrijkt op 30 november 2024. (4) Er moet een nieuwe SVEU voor de Sahelregio benoemd worden voor een periode van 21 maanden. (5) De SVEU zal het mandaat uitvoeren in een situatie die mogelijk zal verslechteren en de verwezenlijking van de doelstellingen van het externe optreden van de Unie, als neergelegd in artikel 21 van het Verdrag, in de weg kan staan, HEEFT HET VOLGENDE BESLUIT VASTGESTELD: Artikel 1 Speciale vertegenwoordiger van de Europese Unie 1.   De heer João CRAVINHO wordt benoemd tot de speciale vertegenwoordiger van de Europese Unie (SVEU) voor de Sahelregio voor de periode van 1 december 2024 tot en met 31 augustus 2026. De Raad kan besluiten het mandaat van de SVEU te verlengen of eerder te beëindigen, op basis van een beoordeling door het Politiek en Veiligheidscomité (PVC) en op voorstel van de hoge vertegenwoordiger van de Unie voor buitenlandse zaken en veiligheidsbeleid (HV). 2.   Voor de toepassing van het mandaat van de SVEU, wordt onder de Sahelregio verstaan het gebied dat Burkina Faso, Mali, Mauritanië, en Niger en Tsjaad omvat. De SVEU pleegt waar nodig overleg met de landen van het Tsjaadmeerbekken en met andere landen en regionale of internationale entiteiten binnen en buiten de Sahelregio, waaronder de Maghreb en de Golf van Guinee, en met name met de buurlanden die door de dynamiek van de Sahelregio worden getroffen. Artikel 2 Beleidsdoelstellingen 1.   Op basis van de beleidsdoelstellingen van de geïntegreerde strategie van de Europese Unie voor de Sahel, zoals vastgelegd in de Raadsconclusies van 16 april 2021 (de “strategie”), en in het licht van de aanpassing van de aanpak van de Unie zoals besproken in de Raad Buitenlandse Zaken op 11 december 2023 en op 19 februari 2024, en de werkzaamheden voor een hernieuwde benadering wat betreft de Sahelregio, bestaat het mandaat van de SVEU erin actief bij te dragen en prioriteit te geven aan regionale en internationale inspanningen om duurzame vrede, veiligheid, stabiliteit en duurzame ontwikkeling in de regio tot stand te brengen. Voorts zet de SVEU zich in voor het verhogen van de kwaliteit, impact en zichtbaarheid van de veelzijdige betrokkenheid van de Unie in de Sahelregio. In lijn met de richtsnoeren van de Raad en met de strategische doelstellingen, belangen en waarden van de Unie verleent de SVEU bijstand aan de HV bij het bepalen van een hernieuwde aanpak van de Unie voor de Sahel. 2.   De SVEU draagt bij aan de ontwikkeling en uitvoering van de inspanningen van de Unie in de regio volgens een geïntegreerde benadering, onder meer op politiek, veiligheids- en ontwikkelingsgebied, en aan de coördinatie van alle relevante instrumenten en belanghebbenden voor acties van de Unie. De SVEU draagt bij aan het intensiveren van de betrokkenheid en de coördinatie van de Unie met nationale, regionale en internationale mechanismen. 3.   De SVEU treedt op in nauwe samenwerking en coördinatie met de Europese Dienst voor extern optreden (EDEO), delegaties van de Unie, de Commissie, de lidstaten en andere relevante belanghebbenden, met name de Verenigde Naties (VN) en Afrikaanse organisaties, met name de Afrikaanse Unie (AU) en de Economische Gemeenschap van West-Afrikaanse Staten (Ecowas). Artikel 3 Mandaat 1.   Ter verwezenlijking van de beleidsdoelstellingen van de Unie krijgt de SVEU het mandaat om: a) actief bij te dragen aan de uitvoering van de strategie en aan de werkzaamheden voor een hernieuwde benadering wat betreft de Sahelregio, voor zover noodzakelijk, en de geïntegreerde benadering van de Unie in de regio te coördineren en verder te ontwikkelen, met als doel de algehele samenhang en effectiviteit van de activiteiten van de Unie in de Sahelregio te vergroten en doeltreffende strategische communicatie te ondersteunen; b) overleg te plegen, onder meer via pendeldiplomatie, alsmede vredesakkoorden en internationale initiatieven voor bemiddeling en conflictoplossing, met alle belanghebbenden in de regio, waaronder overheden, regionale en internationale organisaties, de jeugd, het maatschappelijk middenveld en de diaspora’s, en met de landen van de Maghreb, West-Afrika en het Tsjaadmeerbekken samen te werken met het doel de doelstellingen van de Unie naderbij te brengen en bij te dragen aan een beter begrip en een positief beeld van de rol van de Unie in de Sahel en de landen eromheen; c) de belangen en de zichtbaarheid van de Unie in de relevante regionale en internationale fora en in andere nationale processen die van belang zijn voor de stabiliteit in de regio te behartigen en te bevorderen; d) een volledig gecoördineerd en geïntegreerd optreden van de Unie in de regio te faciliteren, met gebruikmaking van alle relevante instrumenten, waaronder ontwikkelingssamenwerking, de Europese Vredesfaciliteit, de activiteiten van de lidstaten en de steun van de Unie voor crisisbeheersing en conflictpreventie door middel van acties in het kader van het gemeenschappelijk veiligheids- en defensiebeleid (GVDB) van de Unie en regionale en nationale stabilisatie-inspanningen, mede op het gebied van hervorming van de veiligheidssector en ontwapening, demobilisatie en re-integratie van voormalige strijders, en cultureel erfgoed in conflicten en crises; e) nauw samen te werken met de VN, met name de speciale vertegenwoordiger van de secretaris-generaal voor West-Afrika en de Sahel, de speciale coördinator voor ontwikkeling in de Sahel, de AU, Ecowas, en andere vooraanstaande nationale, regionale en internationale belanghebbenden, waaronder andere speciale gezanten voor de Sahel; f) de gevolgen van de onderliggende oorzaken van instabiliteit en langetermijntrends in de regio nauwlettend te volgen, te analyseren en te rapporteren, met name klimaatverandering, biodiversiteitsverlies, nomadische veeteelt, voedselonzekerheid, toegang tot natuurlijke hulpbronnen, in het bijzonder land en water, en duurzaam beheer van, en samenwerking met betrekking tot, natuurlijke hulpbronnen die de stabiliteit versterken, te promoten, en ook inspanningen te ondersteunen om de verspreiding van instabiliteit te beperken, door bijzondere aandacht te besteden aan de kwetsbaarste regio’s; g) andere regionale en grensoverschrijdende dimensies van de uitdagingen waar de regio mee kampt nauwlettend te volgen, zoals pandemieën, terrorisme, radicalisering, gewelddadig extremisme, georganiseerde misdaad, geweld tussen gemeenschappen, hybride en cyberdreigingen, wapensmokkel, mensenhandel en -smokkel, drugssmokkel, maritieme onveiligheid, vluchtelingen- en migratiestromen en de daarmee verband houdende illegale financiële stromen; h) nauwlettend de gevolgen op humanitair, politiek, veiligheids- en ontwikkelingsgebied van grootschalige vluchtelingen- en migratiestromen, inclusief intern ontheemden, in het oog te houden, en, waar nodig, met de betrokken autoriteiten en belanghebbenden dialogen aan te gaan over migratie en in het algemeen meer bij te dragen aan het beleid van de Unie inzake migratie en vluchtelingen in de regio, overeenkomstig de doelstellingen en belangen van de Unie, teneinde de vruchtbare samenwerking op migratiegebied te bevorderen via een omvattende volledige-routeaanpak; i) in nauwe samenwerking met de EDEO, de EU-coördinator voor terrorismebestrijding en de Commissie bij te dragen aan de uitvoering van de desbetreffende conclusies van de Raad over het voorkomen en bestrijden van terrorisme en gewelddadig extremisme, regelmatig politieke contacten op hoog niveau te onderhouden met de landen die getroffen worden door terrorisme en internationale georganiseerde misdaad, en ervoor te zorgen dat de Unie een belangrijke rol vervult bij de inspanningen voor de bestrijding van terrorisme, gewelddadig extremisme en internationale georganiseerde misdaad; j) de gevolgen op politiek, veiligheids- en ontwikkelingsgebied van humanitaire crises in de regio nauwlettend in het oog te houden, rekening houdend met de vrede-humanitaire-ontwikkelingsnexus en met bevordering van regionale langetermijnoplossingen voor crises en conflicten; k) bij te dragen aan de uitvoering van het mensenrechtenbeleid van de Unie in de regio, in samenwerking met de SVEU voor de mensenrechten, in overeenstemming met het actieplan van de Unie inzake mensenrechten en democratie, de richtsnoeren van de Unie inzake mensenrechten, in het bijzonder de richtsnoeren van de Unie inzake kinderen en gewapende conflicten, alsmede de richtsnoeren van de Unie inzake geweld tegen vrouwen en meisjes en de bestrijding van alle vormen van tegen hen gerichte discriminatie, en het beleid van de Unie inzake vrouwen, vrede en veiligheid in overeenstemming met het actieplan van de Unie inzake vrouwen, vrede en veiligheid (2019-2024), en het bevorderen van inclusiviteit en gendergelijkheid in de staatsopbouw, in overeenstemming Resolutie 1325 (2000) van de VN-Veiligheidsraad en daaropvolgende resoluties inzake vrouwen, vrede en veiligheid, waaronder Resolutie 2242 (2015) van de VN-Veiligheidsraad, en het ondersteunen van de uitvoering van Resolutie 2250 (2015) van de VN-Veiligheidsraad; l) de justitiële sector als geheel en verantwoordingsmechanismen om straffeloosheid te bestrijden, te blijven volgen, onder meer door aanbevelingen te doen en regelmatige contacten te onderhouden met de betrokken autoriteiten in de regio, met het Parket van de Aanklager van het Internationaal Strafhof en met het Bureau van de Hoge Commissaris voor de mensenrechten, en met mensenrechtenverdedigers en -waarnemers in de regio; m) de kennis van de Unie over lokale verwachtingen en lokale contexten te verdiepen door frequente contacten in de regio, ook met lokale actoren, en op basis van een grondige en continue analyse van de situatie de reflectie te faciliteren over en bij te dragen aan de vroegtijdige respons, de aanpassing en de strategische en langetermijnvisie van de Unie voor de Sahel. 2.   Ter vervulling van zijn of haar mandaat moet de SVEU onder meer: a) waar passend adviseren en verslag uitbrengen over de formulering van de standpunten van de Unie in regionale en internationale fora, teneinde proactief diplomatieke contacten en acties te bevorderen die de geïntegreerde benadering van de Unie ten aanzien van de Sahel versterken; b) bijdragen aan het bijhouden van een overzicht van alle activiteiten van de Unie en nauw samenwerken met de relevante delegaties van de Unie en de lidstaten. Artikel 4 Uitvoering van het mandaat 1.   De SVEU is verantwoordelijk voor de uitvoering van het mandaat, onder het gezag van de HV. 2.   Het PVC onderhoudt een bijzondere relatie met de SVEU en is het voornaamste contactpunt van de SVEU met de Raad. Onverminderd de bevoegdheden van de HV, biedt het PVC de SVEU strategische en politieke sturing in het kader van zijn of haar mandaat. 3.   De SVEU werkt nauw samen en coördineert zijn of haar werkzaamheden met de EDEO en de bevoegde afdelingen daarvan. Artikel 5 Financiering 1.   Het financieel referentiebedrag voor de uitgaven in verband met het mandaat van de SVEU voor de periode van 1 december 2024 tot en met 31 augustus 2026 bedraagt 2 984 189,62 EUR. 2.   De uitgaven worden beheerd volgens de procedures en voorschriften die van toepassing zijn op de algemene begroting van de Unie. 3.   Voor het beheer van de uitgaven wordt een overeenkomst gesloten tussen de SVEU en de Commissie. De SVEU legt van alle uitgaven verantwoording af aan de Commissie. Artikel 6 Vorming en samenstelling van het team 1.   Binnen de grenzen van zijn of haar mandaat en de bijbehorende financiële middelen die hem of haar ter beschikking zijn gesteld, is de SVEU verantwoordelijk voor de samenstelling van een team. In het team dient de door het mandaat vereiste deskundigheid inzake specifieke beleidsvraagstukken aanwezig te zijn. De SVEU brengt de Raad en de Commissie zonder verwijl op de hoogte van de samenstelling van het team. 2.   De lidstaten, de instellingen van de Unie en de EDEO kunnen voorstellen om personeel te detacheren bij de SVEU. De bezoldiging van het gedetacheerde personeel komt ten laste van de lidstaat, de instelling van de Unie of de EDEO, al naargelang de detachering. Deskundigen die door de lidstaten bij de instellingen van de Unie of bij de EDEO zijn gedetacheerd, kunnen eveneens aan de SVEU worden toegewezen. Internationaal aangeworven personeel dient de nationaliteit van een lidstaat te hebben. 3.   Gedetacheerd personeel blijft onder het administratieve gezag van de detacherende lidstaat, de detacherende instelling van de Unie of de EDEO, en verricht zijn werkzaamheden en handelt in het belang van het mandaat van de SVEU. 4.   Het personeel van de SVEU wordt op dezelfde locatie als de betrokken afdelingen van de EDEO of de delegaties van de Unie gehuisvest ten behoeve van de samenhang en consistentie van de werkzaamheden van alle betrokkenen. Artikel 7 Voorrechten en immuniteiten van de SVEU en zijn of haar personeel De voorrechten, immuniteiten en andere waarborgen die nodig zijn voor de uitvoering en het goede functioneren van de missie van de SVEU en van zijn of haar personeel, worden met de ontvangende landen geregeld, voor zover noodzakelijk. De lidstaten en de EDEO verlenen daartoe alle nodige steun. Artikel 8 Beveiliging van gerubriceerde EU-informatie De SVEU en de leden van zijn of haar team nemen de beginselen en minimumnormen inzake beveiliging van Besluit 2013/488/EU van de Raad ( 3 ) in acht. Artikel 9 Toegang tot informatie en logistieke steun 1.   De lidstaten, de Commissie, de EDEO en het secretariaat-generaal van de Raad zorgen ervoor dat de SVEU toegang krijgt tot alle informatie die voor hem of haar van belang is. 2.   De delegaties van de Unie in de regio en de lidstaten, naargelang van het geval, verlenen logistieke steun in de regio. Artikel 10 Veiligheid Overeenkomstig het beleid van de Unie inzake de veiligheid van personeel dat op grond van titel V van het Verdrag wordt ingezet in operaties buiten de Unie, neemt de SVEU alle redelijkerwijs mogelijke maatregelen voor de beveiliging van het personeel dat rechtstreeks onder zijn of haar gezag staat, in overeenstemming met het mandaat van de SVEU en de veiligheidssituatie in het gebied waarvoor hij of zij verantwoordelijk is, met name door: a) een specifiek veiligheidsplan op te stellen op basis van richtsnoeren van de EDEO, met inbegrip van specifieke fysieke, organisatorische en procedurele beveiligingsmaatregelen voor veilige verplaatsingen van personeel naar en binnen het gebied waarvoor hij of zij verantwoordelijk is en voor het beheer van veiligheidsincidenten, en met inbegrip van een noodplan en een evacuatieplan; b) ervoor te zorgen dat alle personeelsleden die buiten het grondgebied van de Unie worden ingezet, gedekt zijn door een verzekering tegen grote risico’s, zoals vereist door de omstandigheden in het gebied waarvoor de SVEU verantwoordelijk is; c) ervoor te zorgen dat alle leden van zijn of haar team die buiten het grondgebied van de Unie worden ingezet, inclusief het ter plaatse aangeworven personeel, vóór of bij aankomst in het gebied waarvoor hij of zij verantwoordelijk is, een goede veiligheidsopleiding hebben gehad die gebaseerd is op de risicoklasse waarin het gebied door de EDEO is ingedeeld; d) ervoor te zorgen dat alle aanbevelingen waartoe naar aanleiding van regelmatige veiligheidsevaluaties wordt besloten, worden uitgevoerd, en daarover en over andere veiligheidskwesties schriftelijk te rapporteren aan de HV, de Raad en de Commissie in de regelmatige voortgangsrapporten en in een uitvoerig eindverslag over de uitvoering van zijn of haar mandaat. Artikel 11 Rapportage De SVEU rapporteert regelmatig zowel mondeling als schriftelijk aan de HV en aan het PVC. De SVEU rapporteert zo nodig tevens aan werkgroepen van de Raad. Er worden op regelmatige basis rapporten verspreid via het Coreu-netwerk. De SVEU kan de Raad Buitenlandse Zaken rapporten voorleggen. Overeenkomstig artikel 36 van het Verdrag kan de SVEU worden ingeschakeld bij het verstrekken van informatie aan het Europees Parlement. Artikel 12 Coördinatie 1.   In het kader van de strategie en met het oog op de werkzaamheden voor een hernieuwde benadering wat betreft de Sahelregio draagt de SVEU bij aan de eenheid, samenhang en effectiviteit van de acties van de Unie en helpt hij of zij te waarborgen dat alle instrumenten van de Unie en acties van de lidstaten op consistente wijze worden ingezet om de beleidsdoelstellingen van de Unie te verwezenlijken. Er wordt op regelmatige basis overlegd met de lidstaten. De bijeenroepingsrol van de SVEU bij de vergadering van speciale gezanten voor de Sahel van de lidstaten en, meer breed, naast andere betrokken belanghebbenden, blijft van belang. De activiteiten van de SVEU worden gecoördineerd met de activiteiten van de EDEO, van de delegaties van de Unie en van de Commissie, alsook met de activiteiten van de andere SVEU’s in de regio. De SVEU rapporteert regelmatig aan de EDEO, de delegaties van de Unie en aan de missies van de lidstaten in de regio. 2.   Ter plaatse worden nauwe contacten onderhouden met de relevante missiehoofden van de lidstaten, de hoofden van de delegaties van de Unie en de hoofden van de GVDB-missies. Zij doen alles wat in hun vermogen ligt om de SVEU bij te staan bij de uitvoering van zijn of haar mandaat. In nauwe samenwerking met de relevante delegaties van de Unie geeft de SVEU aan het hoofd van de missie EUCAP Sahel Mali plaatselijke politieke aansturing. De SVEU en de commandant van de civiele operatie plegen indien nodig overleg. De SVEU onderhoudt tevens contacten met andere internationale en regionale actoren ter plaatse. Artikel 13 Ondersteuning bij vorderingen De SVEU en zijn of haar medewerkers bieden ondersteuning bij het verstrekken van gegevens voor reacties op alle vorderingen en verplichtingen die voortvloeien uit de mandaten van de vorige SVEU’s voor de Sahelregio, en in dat verband bieden zij administratieve ondersteuning en geven zij inzage in relevante dossiers. Artikel 14 Evaluatie De uitvoering van dit besluit en de samenhang van dit besluit met andere bijdragen van de Unie in de regio worden regelmatig geëvalueerd. De SVEU legt de HV, de Raad en de Commissie regelmatig voortgangsrapporten voor, en uiterlijk op 31 mei 2026 een uitvoerig eindverslag over de uitvoering van zijn of haar mandaat. Artikel 15 Inwerkingtreding Dit besluit treedt in werking op 1 december 2024. Gedaan te Brussel, 18 november 2024. Voor de Raad De voorzitter J. BORRELL FONTELLES ( 1 ) Besluit (GBVB) 2021/1011 van de Raad van 21 juni 2021 tot benoeming van de speciale vertegenwoordiger van de Europese Unie voor de Sahelregio ( PB L 222 van 22.6.2021, blz. 21 ). ( 2 ) Besluit (GBVB) 2024/2083 van de Raad van 26 juli 2024 tot verlenging van het mandaat van de speciale vertegenwoordiger van de Europese Unie voor de Sahelregio en tot wijziging van Besluit (GBVB) 2021/1011 ( PB L, 2024/2083, 29.7.2024, ELI: http://data.europa.eu/eli/dec/2024/2083/oj ). ( 3 ) Besluit 2013/488/EU van de Raad van 23 september 2013 betreffende de beveiligingsvoorschriften voor de bescherming van gerubriceerde EU-informatie ( PB L 274 van 15.10.2013, blz. 1 ). ELI: http://data.europa.eu/eli/dec/2024/2905/oj ISSN 1977-0758 (electronic edition)",
  "source": "EUR LEX"
}