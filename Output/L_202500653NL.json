{
  "url": "http://www.w3.org/1999/xhtml\">",
  "content": "L_202500653NL.000101.fmx.xml Publicatieblad van de Europese Unie NL L-serie 2025/653 31.3.2025 UITVOERINGSBESLUIT (EU) 2025/653 VAN DE RAAD van 27 maart 2025 tot wijziging van Uitvoeringsbesluit (EU) 2018/1696 over de werkwijze van de selectiecommissie als bedoeld in artikel 14, lid 3, van Verordening (EU) 2017/1939 betreffende nauwere samenwerking bij de instelling van het Europees Openbaar Ministerie (“EOM”) DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2017/1939 van de Raad van 12 oktober 2017 betreffende nauwere samenwerking bij de instelling van het Europees Openbaar Ministerie (“EOM”) ( 1 ) , en met name artikel 14, lid 3, Gezien het voorstel van de Europese Commissie, Overwegende hetgeen volgt: (1) Bij Uitvoeringsbesluit (EU) 2018/1696 van de Raad ( 2 ) is de werkwijze van de selectiecommissie voor de benoeming van de Europese hoofdaanklager en de Europese aanklagers vastgesteld. (2) Hoewel noch in Verordening (EU) 2017/1939, noch in punt VI van de werkwijze van de selectiecommissie wordt gespecificeerd welke autoriteit verantwoordelijk is voor het opstellen, vaststellen en in het Publicatieblad van de Europese Unie publiceren van de openbare oproep tot het indienen van kandidaturen voor het ambt van Europese hoofdaanklager, was de Commissie verantwoordelijk voor het opstellen, vaststellen en publiceren van de eerste openbare oproep tot het indienen van kandidaturen, en verzorgt zij het secretariaat van de selectiecommissie, die de kandidaturen onderzoekt. (3) Daarom moet worden verduidelijkt dat de Commissie verantwoordelijk is voor het opstellen, vaststellen en publiceren van de openbare oproep tot het indienen van kandidaturen voor het ambt van Europese hoofdaanklager, na raadpleging van het Europees Parlement en de Raad op het passende niveau. (4) Uitvoeringsbesluit (EU) 2018/1696 moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 In punt VI.1 van de bijlage bij Uitvoeringsbesluit (EU) 2018/1696, wordt de eerste alinea vervangen door: “De Commissie is verantwoordelijk voor het opstellen, vaststellen en in het Publicatieblad van de Europese Unie publiceren van de openbare oproep tot het indienen van kandidaturen, overeenkomstig artikel 14, lid 3, van Verordening (EU) 2017/1939. De Commissie raadpleegt het Europees Parlement en de Raad over de ontwerp openbare oproep tot het indienen van kandidaturen, voordat deze wordt aangenomen, op het passende niveau. De selectiecommissie toetst de kandidaturen bij ontvangst ervan aan de vereisten van artikel 14, lid 2, van Verordening (EU) 2017/1939, zoals nader gepreciseerd door de Commissie in de openbare oproep tot het indienen van kandidaturen. Kandidaten die niet aan de voorwaarden voldoen, worden uitgesloten van de volgende stappen van de procedure. De kandidaten wier kwalificaties en ervaring aan de vereisten voldoen, worden door de selectiecommissie gerangschikt op basis van de documentatie en informatie die in de kandidatuur is verstrekt of na een in punt V bedoeld verzoek is voorgelegd. De selectiecommissie nodigt van de hoogst gerangschikte kandidaten voldoende personen uit voor een gesprek om de in punt VII.1 bedoelde lijst te kunnen opstellen. Het gesprek vindt fysiek plaats dan wel, na een met redenen omkleed besluit van de selectiecommissie, op eigen initiatief of op verzoek van de kandidaat, via videoconferentie. Voordat de selectiecommissie op eigen initiatief besluit een gesprek via videoconferentie te voeren, staat zij de kandidaat toe zijn of haar standpunt kenbaar te maken.”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 27 maart 2025. Voor de Raad De voorzitter P. HENNIG-KLOSKA ( 1 ) PB L 283 van 31.10.2017, blz. 1 , ELI: http://data.europa.eu/eli/reg/2017/1939/oj . ( 2 ) Uitvoeringsbesluit (EU) 2018/1696 van de Raad van 13 juli 2018 over de werkwijze van de selectiecommissie als bedoeld in artikel 14, lid 3, van Verordening (EU) 2017/1939 betreffende nauwere samenwerking bij de instelling van het Europees Openbaar Ministerie (“EOM”) ( PB L 282 van 12.11.2018, blz. 8 , ELI: http://data.europa.eu/eli/dec_impl/2018/1696/oj ). ELI: http://data.europa.eu/eli/dec_impl/2025/653/oj ISSN 1977-0758 (electronic edition)",
  "source": "EUR LEX"
}