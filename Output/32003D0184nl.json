{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0184:NL:HTML\">",
  "content": "EUR-Lex - 32003D0184 - NL Avis juridique important | 32003D0184 2003/184/EG: Beschikking van de Commissie van 14 maart 2003 inzake een financiële bĳdrage van de Gemeenschap in de operationele kosten van de uitroeiing van mond- en klauwzeer in Ierland in 2001 (kennisgeving geschied onder nummer C(2003) 761) Publicatieblad Nr. L 071 van 15/03/2003 blz. 0025 - 0027 Beschikking van de Commissie van 14 maart 2003 inzake een financiële bijdrage van de Gemeenschap in de operationele kosten van de uitroeiing van mond- en klauwzeer in Ierland in 2001 (kennisgeving geschied onder nummer C(2003) 761) (Slechts de tekst in de Engelse taal is authentiek) (2003/184/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied(1), laatstelijk gewijzigd bij Beschikking 2001/572/EG(2), en met name op artikel 3, lid 3, en artikel 11, Overwegende hetgeen volgt: (1) Zodra de aanwezigheid van mond- en klauwzeer in 2001 officieel bevestigd werd, heeft Ierland meegedeeld dat het onmiddellijk de bestrijdingsmaatregelen had uitgevoerd die bij een uitbraak van die ziekte moeten worden genomen krachtens Richtlijn 85/511/EEG van de Raad van 18 november 1985 tot vaststelling van gemeenschappelijke maatregelen ter bestrijding van mond- en klauwzeer(3), laatstelijk gewijzigd bij Beschikking 2003/11/EG van de Commissie(4), met het oog op de verkrijging van een financiële bijdrage van de Gemeenschap voor de uitroeiing van de ziekte overeenkomstig Beschikking 90/424/EEG. (2) Overeenkomstig artikel 3, lid 2, van Verordening (EG) nr. 1258/1999 van de Raad van 17 mei 1999 betreffende de financiering van het gemeenschappelijk landbouwbeleid(5) moeten veterinaire en fytosanitaire maatregelen die volgens de communautaire voorschriften worden uitgevoerd, gefinancierd worden uit de afdeling Garantie van het Europees Oriëntatie- en Garantiefonds voor de Landbouw. Met het oog op de financiële controle gelden de artikelen 8 en 9 van genoemde verordening. (3) De financiële bijdrage van de Gemeenschap mag slechts worden verleend voorzover de voorgenomen maatregelen efficiënt worden uitgevoerd en de bevoegde autoriteiten alle nodige inlichtingen binnen de in deze beschikking vastgestelde termijnen verstrekken. (4) Het uitbreken van mond- en klauwzeer betekent een ernstig gevaar voor de veestapel van de Gemeenschap. Om derhalve verspreiding van deze ziekte te voorkomen en bij te dragen tot de uitroeiing ervan dient de Gemeenschap verdere bijstand te verlenen voor de subsidiabele uitgaven die door Ierland zijn gedaan. Daarom moet overeenkomstig de voorschriften van Beschikking 90/424/EEG aan Ierland een financiële bijdrage van de Gemeenschap worden toegekend ter dekking van de kosten in verband met de uitbraak van mond- en klauwzeer in 2001. (5) Krachtens Beschikking 2001/646/EG van de Commissie(6) is een financiële bijdrage van de Gemeenschap toegekend met het oog op de schadeloosstelling van de eigenaars van dieren die verplicht zijn geslacht uit hoofde van de uitroeiingsmaatregelen in verband met uitbraken van mond- en klauwzeer in 2001. Voorts moet een financiële bijdrage van de Gemeenschap worden verleend voor de overige, operationele kosten die in verband met het slachten van bedoelde dieren zijn gemaakt en voor de andere kosten die rechtstreeks met die maatregelen samenhangen. (6) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Betaling van een financiële bijdrage van de Gemeenschap aan Ierland Ierland kan een financiële bijdrage van de Gemeenschap verkrijgen ten bedrage van 60 % van de subsidiabele uitgaven voor de operationele kosten van de maatregelen zoals bedoeld in artikel 11, lid 4, onder a), i) tot en met iv), en b), van Beschikking 90/424/EEG, voor de uitroeiing van mond- en klauwzeer in Ierland in 2001. Artikel 2 Definities In deze beschikking wordt verstaan onder: a) redelijke uitgaven: uitgaven voor de aankoop van materiaal of diensten tegen proportionele prijzen ten opzichte van de marktprijzen vóór de uitbraak van mond- en klauwzeer; b) gerechtvaardigde uitgaven: uitgaven voor de aankoop van materiaal of diensten waarvan de aard en het directe verband met het verplicht slachten van dieren zoals bedoeld in artikel 11 van Beschikking 90/424/EEG, op de bedrijven is aangetoond. Artikel 3 Subsidiabele kosten waarvoor de financiële bijdrage van de Gemeenschap bestemd is 1. De in artikel 1 bedoelde financiële bijdrage van de Gemeenschap wordt alleen verleend voor gerechtvaardigde en redelijke uitgaven voor de subsidiabele kosten die zijn aangegeven in bijlage I. 2. De in artikel 1 bedoelde financiële bijdrage van de Gemeenschap heeft geen betrekking op: a) de belasting over de toegevoegde waarde; b) salarissen van ambtenaren; c) gebruik van overheidsmateriaal, met uitzondering van verbruiksgoederen. Artikel 4 Betalingsvoorwaarden en bewijsstukken 1. De in artikel 1 bedoelde financiële bijdrage van de Gemeenschap wordt betaald op basis van: a) een overeenkomstig bijlage II binnen de in lid 2 gestelde termijn ingediend betalingsverzoek; b) uitvoerige bewijsstukken ter staving van de in het onder a) bedoelde betalingsverzoek vermelde bedragen; c) de resultaten van de door de Commissie verrichte controles ter plaatse zoals bedoeld in artikel 5. De onder b) bedoelde bewijsstukken worden beschikbaar gesteld voor audits ter plaatse door de Commissie. 2. Het in lid 1, onder a), bedoelde betalingsverzoek wordt uiterlijk 30 dagen na de kennisgeving van deze beschikking in elektronische vorm overeenkomstig bijlage II ingediend. Bij niet-naleving van deze termijn wordt de financiële bijdrage van de Gemeenschap per maand vertraging met 25 % verlaagd. Artikel 5 Controles ter plaatse door de Commissie De Commissie kan, in samenwerking met de bevoegde nationale autoriteiten, controles ter plaatse uitvoeren om toe te zien op de uitvoering van de uitroeiingsmaatregelen voor mond- en klauwzeer en op de gedane uitgaven. Artikel 6 Informatie over de controles ter plaatse door de Commissie De Commissie brengt de lidstaten op de hoogte van de uitslag van de verrichte controles ter plaatse zoals bedoeld in artikel 5. Artikel 7 Adressaat Deze beschikking is gericht tot Ierland. Gedaan te Brussel, 14 maart 2003. Voor de Commissie David Byrne Lid van de Commissie (1) PB L 224 van 18.8.1990, blz. 19. (2) PB L 203 van 28.7.2001, blz. 16. (3) PB L 315 van 26.11.1985, blz. 11. (4) PB L 7 van 11.1.2003, blz. 82. (5) PB L 160 van 26.6.1999, blz. 103. (6) PB L 228 van 24.8.2001, blz. 24. BIJLAGE I SUBSIDIABELE KOSTEN ZOALS BEDOELD IN ARTIKEL 3 1. Kosten voor het slachten van de dieren: a) Salarissen en vergoedingen voor het slachtpersoneel; b) voor het slachten gebruikte verbruiksgoederen (kogels, T61, kalmeringsmiddel enz.) en specifieke apparatuur; c) voor het vervoer van de dieren naar de slachtplaats gebruikt materiaal. 2. Kosten voor het vernietigen van de dieren: a) Destructie: vervoer van de karkassen naar het destructiebedrijf, behandeling van de karkassen in het destructiebedrijf en vernietiging van het meel; b) begraving: speciaal ingezet personeel, speciaal voor het vervoer en het begraven van de karkassen gehuurd materiaal en voor de ontsmetting van het bedrijf gebruikte producten; c) verbranding: speciaal ingezet personeel, gebruikte brandstoffen of andere materialen, speciaal voor het vervoer van de karkassen gehuurd materiaal en voor de ontsmetting van het bedrijf gebruikte producten. 3. Kosten voor het vernietigen van de melk: a) Schadeloosstelling voor de melk tegen de marktprijs; b) vernietiging van de melk. 4. Kosten voor reiniging, ontsmetting en insectenverdelging op de bedrijven: a) Voor reiniging, ontsmetting en insectenverdelging gebruikte producten; b) salarissen en vergoedingen voor speciaal aangesteld personeel. 5. Kosten voor het vernietigen van besmet diervoeder: a) Schadeloosstelling voor het diervoeder tegen de aankoopprijs; b) vernietiging van het diervoeder. 6. Kosten voor de vergoeding van besmette uitrusting tegen de marktwaarde en vernietiging van die uitrusting. Kosten voor de vergoeding van herbouw of nieuwbouw van landbouwbedrijfsgebouwen en infrastructuurkosten zijn niet subsidiabel. BIJLAGE II BETALINGSVERZOEK ZOALS BEDOELD IN ARTIKEL 4 >RUIMTE VOOR DE TABEL>",
  "source": "EUR LEX"
}