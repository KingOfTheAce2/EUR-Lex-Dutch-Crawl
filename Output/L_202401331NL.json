{
  "url": "http://www.w3.org/1999/xhtml\"><!--",
  "content": "L_202401331NL.000101.fmx.xml Publicatieblad van de Europese Unie NL L-serie 2024/1331 14.5.2024 GEDELEGEERDE VERORDENING (EU) 2024/1331 VAN DE COMMISSIE van 28 februari 2024 tot wijziging van Verordening (EG) nr. 273/2004 van het Europees Parlement en de Raad en Verordening (EG) nr. 111/2005 van de Raad teneinde de drugsprecursor isopropylideen(2-(3,4-methyleendioxyfenyl)acetyl)malonaat (IMDPAM) en andere stoffen op te nemen in de lijst van geregistreerde stoffen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 273/2004 van het Europees Parlement en de Raad van 11 februari 2004 inzake drugsprecursoren ( 1 ) , en met name artikel 15, Gezien Verordening (EG) nr. 111/2005 van de Raad van 22 december 2004 houdende voorschriften voor het toezicht op de handel tussen de Unie en derde landen in drugsprecursoren ( 2 ) , en met name artikel 30 bis, Overwegende hetgeen volgt: (1) Verordening (EG) nr. 273/2004 bevat maatregelen voor het toezicht op de handel in drugsprecursoren binnen de Unie en Verordening (EG) nr. 111/2005 heeft betrekking op de handel in drugsprecursoren tussen de Unie en derde landen. Bijlage I bij Verordening (EG) nr. 273/2004 en de bijlage bij Verordening (EG) nr. 111/2005 bevatten elk een lijst van geregistreerde stoffen waarvoor verschillende in die verordeningen vastgestelde geharmoniseerde controle- en toezichtmaatregelen gelden. (2) Nationale bevoegde autoriteiten hebben gemeld dat het natriumzout van isopropylideen(2-(3,4-methyleendioxyfenyl)acetyl)malonaat (IMDPAM) in beslag is genomen in de context van illegale vervaardiging van verdovende middelen. (3) IMDPAM wordt gebruikt voor de productie van 3,4-methyleendioxyfenylpropaan-2-on, dat weer een precursor is van 3,4-methyleendioxymethamfetamine (MDMA), doorgaans ecstasy genoemd. (4) MDMA behoort tot de drugs die het vaakst illegaal in de Unie worden geproduceerd. Het is bekend dat gebruik van deze stof aanzienlijke risico’s voor de gezondheid van de mens met zich meebrengt. (5) Daarom moet IMDPAM in de lijst van geregistreerde stoffen op het niveau van de Unie worden opgenomen om de controle van en het toezicht op deze stof aan te scherpen. (6) Daarnaast zijn er zeven esters van 2-methyl-3-fenyloxiraan-2-carbonzuur (BMK-glycidezuur) en zes esters van 3-(1,3-benzodioxool-5-yl)-2-methyloxiraan-2-carbonzuur (PMK-glycidezuur) aangemerkt als mogelijke vervangers van BMK-glycidezuur en PMK-glycidezuur bij de illegale vervaardiging van drugs. Deze esters kunnen gemakkelijk worden ontworpen om de controle- en toezichtmaatregelen te ontlopen die van toepassing zijn op BMK-glycidezuur en PMK-glycidezuur als geregistreerde stoffen van categorie 1. Zij kunnen ook gemakkelijk in de twee geregistreerde stoffen worden omgezet. Om voor deze respectieve esters de controle en het toezicht te waarborgen, moeten zij aan de lijst van geregistreerde stoffen van Verordening (EG) nr. 273/2004 en Verordening (EG) nr. 111/2005 worden toegevoegd. (7) De in bijlage I bij Verordening (EG) nr. 273/2004 en in de bijlage bij Verordening (EG) nr. 111/2005 vermelde geregistreerde stoffen zijn onderverdeeld in categorieën waarvoor verschillende maatregelen gelden, om het juiste evenwicht te vinden tussen het dreigingsniveau van elke specifieke stof en de lasten voor de legale handel. Voor stoffen van categorie 1 gelden de strengste controle- en toezichtmaatregelen. (8) IMDPAM en de geïdentificeerde esters van BMK-glycidezuur en PMK-glycidezuur vormen een aanzienlijke bedreiging voor de maatschappij en de volksgezondheid in de Unie. Voor zover bekend worden zij in de Unie, behalve voor onderzoeksdoeleinden, niet op legale wijze geproduceerd, verhandeld of gebruikt. De toevoeging van deze stoffen aan categorie 1 van bijlage I bij Verordening (EG) nr. 273/2004 en aan categorie 1 van de bijlage bij Verordening (EG) nr. 111/2005 zou daarom een doeltreffende maatregel zijn om het gebruik ervan bij de illegale productie van verdovende middelen te voorkomen en zou tegelijkertijd geen noemenswaardige extra administratieve lasten opleveren voor marktdeelnemers en bevoegde autoriteiten in de Unie. (9) De Verordeningen (EG) nr. 273/2004 en (EG) nr. 111/2005 moeten daarom dienovereenkomstig worden gewijzigd. (10) Bij Uitvoeringsverordening (EU) 2020/1577 van de Commissie ( 3 ) is rode fosfor opnieuw ingedeeld in de gecombineerde nomenclatuur (“GN”). De GN-codes in de Verordeningen (EG) nr. 273/2004 en (EG) nr. 111/2005 moeten daarom dienovereenkomstig worden gewijzigd. (11) Met de beide Verordeningen (EG) nr. 273/2004 en (EG) nr. 111/2005 wordt in de Unie uitvoering gegeven aan enkele bepalingen van het Verdrag van de Verenigde Naties tegen de sluikhandel in verdovende middelen en psychotrope stoffen, dat op 20 december 1988 in Wenen werd ondertekend en is goedgekeurd bij Besluit 90/611/EEG van de Raad ( 4 ) . Gezien het nauwe inhoudelijke verband tussen de in die twee verordeningen vervatte bevoegdheden is het passend dat de wijzigingen door middel van één gedelegeerde handeling worden vastgesteld, HEEFT DE VOLGENDE VERORDENING VASTGESTELD: Artikel 1 Wijziging van Verordening (EG) nr. 273/2004 Bijlage I bij Verordening (EG) nr. 273/2004 wordt gewijzigd overeenkomstig bijlage I bij deze verordening. Artikel 2 Wijziging van Verordening (EG) nr. 111/2005 De bijlage bij Verordening (EG) nr. 111/2005 wordt gewijzigd overeenkomstig bijlage II bij deze verordening. Artikel 3 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 februari 2024. Voor de Commissie De voorzitter Ursula VON DER LEYEN ( 1 ) PB L 47 van 18.2.2004, blz. 1 . ( 2 ) PB L 22 van 26.1.2005, blz. 1 . ( 3 ) Uitvoeringsverordening (EU) 2020/1577 van de Commissie van 21 september 2020 tot wijziging van bijlage I bij Verordening (EEG) nr. 2658/87 van de Raad met betrekking tot de tarief- en statistieknomenclatuur en het gemeenschappelijk douanetarief ( PB L 361 van 30.10.2020, blz. 1 ). ( 4 ) Besluit 90/611/EEG van de Raad van 22 oktober 1990 betreffende de sluiting namens de Europese Economische Gemeenschap van het Verdrag van de Verenigde Naties tegen de sluikhandel in verdovende middelen en psychotrope stoffen ( PB L 326 van 24.11.1990, blz. 56 ). BIJLAGE I Bijlage I bij Verordening (EG) nr. 273/2004 wordt als volgt gewijzigd: 1) De tabel “Categorie 1” wordt als volgt gewijzigd: a) de vermelding “Methyl 2-methyl-3-fenyloxiraan-2-carboxylaat (BMK-methylglycidaat)” wordt geschrapt; b) de vermelding “2-methyl-3-fenyloxiraan-2-carbonzuur (BMK-glycidezuur)” wordt vervangen door: Stof GN-benaming (indien afwijkend) GN-code CAS-nr. “2-methyl-3-fenyloxiraan-2-carbonzuur (BMK-glycidezuur) ( *1 ) 2918 99 90 25547-51-7 c) de vermeldingen “Ethyl-3-(2 H –1,3-benzodioxool-5-yl)-2-methyloxiraan-2-carboxylaat (PMK-ethylglycidaat)” en “Methyl 3-(1,3-benzodioxool-5-yl)-2-methyloxiraan-2-carboxylaat (PMK-methylglycidaat)” worden geschrapt; d) de vermelding “3-(1,3-benzodioxool-5-yl)-2-methyloxiraan-2-carbonzuur (PMK-glycidezuur)” wordt vervangen door: Stof GN-benaming (indien afwijkend) GN-code CAS-nr. “3-(1,3-benzodioxool-5-yl)-2-methyloxiraan-2-carbonzuur (PMK-glycidezuur) ( *2 ) 2932 99 00 2167189-50-4 e) de volgende stof wordt in de lijst van stoffen ingevoegd op de plaats waar die op basis van de GN-code ervan behoort te staan: Stof GN-benaming (indien afwijkend) GN-code CAS-nr. “Isopropylideen(2-(3,4-methyleendioxyfenyl)acetyl)malonaat IMDPAM ( *3 ) IMDPAM 2932 99 00 2) In de tabel “Subcategorie 2A” wordt voor de vermelding “Rode fosfor” de GN-code “2804 70 00” vervangen door de GN-code “2804 70 10”. ( *1 ) en ethyl-, methyl- (CAS-nr. 80532-66-7) propyl-, isopropyl-, butyl-, isobutyl-, sec-butyl- en tert-butylesters daarvan, met dezelfde GN-code als BMK-glycidezuur.”; ( *2 ) en ethyl- (CAS-nr. 28578-16-7), methyl- (CAS-nr. 13605-48-6) propyl-, isopropyl-, butyl-, isobutyl-, sec-butyl- en tert-butylesters daarvan, met dezelfde GN-code als PMK-glycidezuur.”; ( *3 ) IUPAC-benaming: 5-[2-(1,3-benzodioxool-5-yl)acetyl]–2,2-dimethyl–1,3-dioxaan–4,6-dion.”. BIJLAGE II De bijlage bij Verordening (EG) nr. 111/2005 wordt als volgt gewijzigd: 1) De tabel “Categorie 1” wordt als volgt gewijzigd: a) de vermelding “Methyl 2-methyl-3-fenyloxiraan-2-carboxylaat (BMK-methylglycidaat)” wordt geschrapt; b) de vermelding “2-methyl-3-fenyloxiraan-2-carbonzuur (BMK-glycidezuur)” wordt vervangen door: Stof GN-benaming (indien afwijkend) GN-code CAS-nr. “2-methyl-3-fenyloxiraan-2-carbonzuur (BMK-glycidezuur) ( *1 ) 2918 99 90 25547-51-7 c) de vermeldingen “Ethyl-3-(2 H –1,3-benzodioxool-5-yl)-2-methyloxiraan-2-carboxylaat (PMK-ethylglycidaat)” en “Methyl 3-(1,3-benzodioxool-5-yl)-2-methyloxiraan-2-carboxylaat (PMK-methylglycidaat)” worden geschrapt; d) de vermelding “3-(1,3-benzodioxool-5-yl)-2-methyloxiraan-2-carbonzuur (PMK-glycidezuur)” wordt vervangen door: Stof GN-benaming (indien afwijkend) GN-code CAS-nr. “3-(1,3-benzodioxool-5-yl)-2-methyloxiraan-2-carbonzuur (PMK-glycidezuur) ( *2 ) 2932 99 00 2167189-50-4 e) de volgende stof wordt in de lijst van stoffen ingevoegd op de plaats waar die op basis van de GN-code ervan behoort te staan: Stof GN-benaming (indien afwijkend) GN-code CAS-nr. “Isopropylideen(2-(3,4-methyleendioxyfenyl)acetyl)malonaat IMDPAM ( *3 ) IMDPAM 2932 99 00 [] 2) In de tabel “Categorie 2” wordt voor de vermelding “Rode fosfor” de GN-code “2804 70 00” vervangen door de GN-code “2804 70 10”. ( *1 ) en ethyl-, methyl- (CAS-nr. 80532-66-7) propyl-, isopropyl-, butyl-, isobutyl-, sec-butyl- en tert-butylesters daarvan, met dezelfde GN-code als BMK-glycidezuur.”; ( *2 ) en ethyl- (CAS-nr. 28578-16-7), methyl- (CAS-nr. 13605-48-6) propyl-, isopropyl-, butyl-, isobutyl-, sec-butyl- en tert-butylesters daarvan, met dezelfde GN-code als PMK-glycidezuur.”; ( *3 ) IUPAC-benaming: 5-[2-(1,3-benzodioxool-5-yl)acetyl]–2,2-dimethyl–1,3-dioxaan–4,6-dion.”. ELI: http://data.europa.eu/eli/reg_del/2024/1331/oj ISSN 1977-0758 (electronic edition)",
  "source": "EUR LEX"
}