{
  "url": "http://www.w3.org/1999/xhtml\"><!--",
  "content": "L_2015100NL.01000101.xml 17.4.2015 NL Publicatieblad van de Europese Unie L 100/1 BESLUIT (EU) 2015/601 VAN HET EUROPEES PARLEMENT EN DE RAAD van 15 april 2015 tot toekenning van macrofinanciële bijstand aan Oekraïne HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 212, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Handelend volgens de gewone wetgevingsprocedure ( 1 ) , Overwegende hetgeen volgt: (1) De betrekkingen tussen de Europese Unie en Oekraïne ontwikkelen zich in het kader van het Europees nabuurschapsbeleid (ENB) en het Oostelijk Partnerschap. Van 2007 tot 2011 werd onderhandeld over de Associatieovereenkomst tussen de Europese Unie en de Europese Gemeenschap voor Atoomenergie en hun lidstaten, enerzijds, en Oekraïne, anderzijds ( 2 ) , („de associatieovereenkomst”), waarvan een diepe en brede vrijhandelsruimte (Deep and Comprehensive Free Trade Area (DCFTA)) deel uitmaakt. In 2012 werd die overeenkomst geparafeerd en zij werd ondertekend door Oekraïne op 21 maart 2014 en door de Unie op 27 juni 2014. Sinds 1 november 2014 worden belangrijke onderdelen van de associatieovereenkomst voorlopig toegepast op het gebied van de eerbiediging van de mensenrechten, de fundamentele vrijheden en de rechtsstaat, politieke dialoog en hervorming, justitie, vrijheid en veiligheid, en economische en financiële samenwerking. (2) Na de herinvoering van de Oekraïense grondwet van 2004 werden met succes presidents- en parlementsverkiezingen gehouden op respectievelijk 25 mei 2014 en 26 oktober 2014. Na de vorming van een nieuwe regering op 2 december 2014, die een weerspiegeling is van het resultaat van de parlementsverkiezingen, heeft Oekraïne opnieuw bevestigd dat het binnen het door de associatieovereenkomst geboden kader politieke en economische hervormingen wil doorvoeren, en heeft het een actieplan gepresenteerd waarin de voorgenomen hervormingen zijn vastgelegd. (3) De schending van de soevereiniteit en territoriale integriteit van Oekraïne en het daaruit voortvloeiende militaire conflict hebben schadelijke effecten op de reeds wankele economische en financiële stabiliteit van Oekraïne gehad. Oekraïne heeft te kampen met een moeilijke betalingsbalans en liquiditeitspositie ten gevolge van het slinkende vertrouwen en de daarmee gepaard gaande kapitaalvlucht, en met een verslechterende begrotingssituatie ten gevolge van de rechtstreekse budgettaire kosten van het conflict, een dieper dan verwachte recessie en het verlies van belastingontvangsten uit de geografische gebieden die door de separatisten worden gecontroleerd. Daarnaast is de economische situatie ook nog verslechterd door reeds bestaande structurele zwakheden en budgettaire en externe financiële kwetsbaarheden. (4) In deze context zijn de externe financieringsbehoeften van Oekraïne aanzienlijk groter dan oorspronkelijk was vastgesteld en is er aanvullende financiële bijstand van internationale crediteuren en donoren nodig. Tijdens zijn meest recente evaluatiemissie voor het programma heeft het Internationaal Monetair Fonds (IMF) een aanzienlijke financieringsbehoefte vastgesteld, die de financiering die de internationale gemeenschap tot dusver heeft uitgetrokken, daaronder begrepen de macrofinanciële bijstand van de Unie uit hoofde van Besluit 2002/639/EG van de Raad ( 3 ) , Besluit nr. 646/2010/EU van het Europees Parlement en de Raad ( 4 ) en Besluit 2014/215/EU van de Raad ( 5 ) , te boven gaat. (5) De Unie heeft meermaals verklaard dat zij de nieuwe Oekraïense overheid wil ondersteunen bij het stabiliseren van de situatie en het voortzetten van de hervormingen. De Unie heeft tevens verklaard dat zij bereid is om de inspanningen van de internationale gemeenschap en de internationale financiële instellingen, in het bijzonder het IMF, volledig te ondersteunen in het kader van een internationaal bijstandspakket waarmee de dringende behoeften van Oekraïne kunnen worden gelenigd, mits er bij Oekraïne een duidelijk engagement voor hervormingen is. Financiële steun van de Unie aan Oekraïne is in overeenstemming met het beleid dat de Unie in het ENB en het Oostelijk Partnerschap voorstaat. In zijn conclusies van 18 december 2014 heeft de Europese Raad verklaard dat de Unie en haar lidstaten, na de tweede uitbetaling door de Commissie in december 2014 van 500 miljoen EUR aan macrofinanciële bijstand, klaarstaan om het hervormingsproces in Oekraïne verder te faciliteren en te ondersteunen, tezamen met andere donoren en overeenkomstig de conditionaliteit van het IMF. (6) De macrofinanciële bijstand van de Unie moet een uitzonderlijk financieel instrument zijn van ongebonden en niet-toegewezen betalingsbalanssteun, gericht op het lenigen van de onmiddellijke externe financieringsbehoeften van de begunstigde, en moet dienen ter ondersteuning van een beleidsprogramma met krachtige directe aanpassings- en structurele hervormingsmaatregelen die gericht zijn op het verbeteren van de betalingsbalanspositie op korte termijn. (7) Op 30 april 2014 hebben de Oekraïense overheid en het IMF overeenstemming bereikt over een stand-by-overeenkomst van twee jaar met 10,976 miljard speciale trekkingsrechten (ongeveer 17,01 miljard USD, 800 % van het quotum) ter ondersteuning van het economische aanpassings- en hervormingsprogramma van Oekraïne. (8) In het licht van de drastisch verslechterende betalingsbalanssituatie in Oekraïne heeft de Commissie op 5 maart 2014 een steunpakket aangekondigd, dat door de buitengewone Europese Raad van 6 maart 2014 werd bekrachtigd. Dat pakket omvat financiële bijstand ten belope van 11 miljard EUR voor de periode 2014-2020, daaronder begrepen tot 1,565 miljard EUR aan subsidies voor dezelfde periode die worden gemobiliseerd in het kader van het Europees nabuurschapsinstrument, de nabuurschapsinvesteringsfaciliteit, het instrument voor bijdrage aan stabiliteit en vrede, en de begroting voor het gemeenschappelijk buitenlands en veiligheidsbeleid, alsook macrofinanciële bijstand van de Unie tot 1,61 miljard EUR voor de periode 2014-2015. (9) Op 9 september 2014 heeft Oekraïne, gelet op de verslechterende economische situatie en vooruitzichten, de Unie verzocht om aanvullende macrofinanciële bijstand. Dit verzoek werd op 15 december 2014 herhaald in een andere brief. (10) Daar Oekraïne onder het ENB valt, moet het worden beschouwd als een land dat voor macrofinanciële bijstand van de Unie in aanmerking komt. (11) Aangezien er nog steeds een aanzienlijk resterend extern financieringstekort op de betalingsbalans van Oekraïne bestaat, dat de door het IMF en andere multilaterale instellingen verstrekte middelen te boven gaat, wordt de door de Unie aan Oekraïne toe te kennen macrofinanciële bijstand („de macrofinanciële bijstand van de Unie”) in de huidige uitzonderlijke omstandigheden beschouwd als een passende reactie op het verzoek van Oekraïne om in samenhang met het IMF-programma de economische stabilisatie te ondersteunen. De macrofinanciële bijstand van de Unie zou de economische stabilisatie en de structurele hervormingsagenda van Oekraïne ondersteunen en een aanvulling vormen op de middelen die in het kader van de financiële regeling met het IMF beschikbaar worden gesteld. (12) De macrofinanciële bijstand van de Unie moet erop gericht zijn dat het herstel van een houdbare externe financiële positie voor Oekraïne wordt ondersteund, waardoor het land ook in zijn economische en sociale ontwikkeling overeenkomstig de associatieovereenkomst wordt ondersteund. (13) De vaststelling van het bedrag van de macrofinanciële bijstand van de Unie is gebaseerd op een volledige kwantitatieve beoordeling van de resterende externe financieringsbehoeften van Oekraïne, en bij de vaststelling ervan is rekening gehouden met het vermogen van het land zichzelf te financieren met eigen middelen, met name met de internationale reserves waarover het beschikt. De macrofinanciële bijstand van de Unie moet complementair zijn aan de programma's van het IMF en de Wereldbank en de door hen verstrekte middelen. Bij de vaststelling van het bedrag van de bijstand is ook rekening gehouden met de verwachte financiële bijdragen van multilaterale donoren en met het feit dat de lasten billijk moeten worden verdeeld tussen de Unie en andere donoren, alsook met de andere externe financieringsinstrumenten van de Unie die al in Oekraïne worden ingezet en met de meerwaarde van de totale betrokkenheid van de Unie. (14) De Commissie moet ervoor zorgen dat de macrofinanciële bijstand van de Unie juridisch en materieel verenigbaar is met de hoofdbeginselen, -doelstellingen en -maatregelen die zijn vastgesteld in het kader van de verschillende onderdelen van het extern optreden en andere relevante beleidsmaatregelen van de Unie. (15) De macrofinanciële bijstand van de Unie moet het externe beleid van de Unie jegens Oekraïne ondersteunen. De diensten van de Commissie en de Europese Dienst voor extern optreden moeten gedurende de hele macrofinanciëlebijstandsoperatie nauw samenwerken om het externe beleid van de Unie te coördineren en de samenhang ervan te waarborgen. (16) De macrofinanciële bijstand van de Unie moet Oekraïne ondersteunen in zijn engagement met betrekking tot waarden die het land met de Unie deelt, waaronder democratie, de rechtsstaat, goed bestuur, eerbiediging van de mensenrechten, duurzame ontwikkeling en armoedebestrijding, en ook in het engagement van Oekraïne met betrekking tot de beginselen van open, op regels gebaseerde en eerlijke handel. (17) Eerbiediging door Oekraïne van doeltreffende democratische mechanismen, waaronder een parlementair stelsel met meerdere partijen en de rechtsstaat, alsook de mensenrechten moet een randvoorwaarde zijn voor de toekenning van de macrofinanciële bijstand van de Unie. Daarnaast moeten de specifieke doelstellingen van de macrofinanciële bijstand van de Unie de efficiëntie, transparantie en toerekenbaarheid van de beheersystemen voor overheidsfinanciën in Oekraïne bevorderen, en bijdragen aan structurele hervormingen die gericht zijn op de bevordering van duurzame en inclusieve groei, het scheppen van werkgelegenheid en begrotingsconsolidatie. De Commissie en de Europese Dienst voor extern optreden moeten regelmatig erop toezien dat aan de randvoorwaarde is voldaan en die doelstellingen worden behaald. (18) Om te verzekeren dat de financiële belangen van de Unie in het kader van de macrofinanciële bijstand van de Unie op efficiënte wijze worden beschermd, moet Oekraïne passende maatregelen nemen in verband met de preventie en bestrijding van fraude, corruptie en andere onregelmatigheden met betrekking tot deze bijstand. Daarnaast moet erin worden voorzien dat de Commissie controles verricht en de Rekenkamer audits. (19) De uitbetaling van de macrofinanciële bijstand van de Unie laat de bevoegdheden van het Europees Parlement en van de Raad (als begrotingsautoriteit) onverlet. (20) De bedragen van de voorziening voor de macrofinanciële bijstand van de Unie moeten stroken met de in het meerjarig financieel kader vastgestelde begrotingskredieten. (21) De macrofinanciële bijstand van de Unie moet door de Commissie worden beheerd. Om ervoor te zorgen dat het Europees Parlement en de Raad de tenuitvoerlegging van dit besluit kunnen volgen, moet de Commissie hen regelmatig inlichten over ontwikkelingen met betrekking tot de bijstand en hun relevante documenten daarover verstrekken. (22) Om eenvormige voorwaarden voor de tenuitvoerlegging van dit besluit te waarborgen, moeten aan de Commissie uitvoeringsbevoegdheden worden toegekend. Die bevoegdheden moeten worden uitgeoefend overeenkomstig Verordening (EU) nr. 182/2011 van het Europees Parlement en de Raad ( 6 ) . (23) De macrofinanciële bijstand van de Unie moet onderworpen zijn aan voorwaarden inzake economisch beleid, die in een memorandum van overeenstemming moeten worden vastgelegd. Omwille van de efficiëntie en om eenvormige voorwaarden voor de tenuitvoerlegging te waarborgen, moet de Commissie bevoegd zijn om met de Oekraïense overheid onderhandelingen over die voorwaarden te voeren, onder toezicht van het comité van vertegenwoordigers van de lidstaten waarin Verordening (EU) nr. 182/2011 voorziet. Krachtens die verordening moet in de regel de raadplegingsprocedure worden gebruikt in alle andere gevallen dan die waarin die verordening voorziet. Gezien de mogelijk belangrijke effecten van bijstand van meer dan 90 miljoen EUR, is het passend dat de onderzoeksprocedure voor verrichtingen boven die drempel wordt gebruikt. Gezien het bedrag van de macrofinanciële bijstand van de Unie aan Oekraïne moet op de goedkeuring van het memorandum van overeenstemming en voor het verlagen, opschorten of annuleren van de bijstand de onderzoeksprocedure worden toegepast, HEBBEN HET VOLGENDE BESLUIT VASTGESTELD: Artikel 1 1.   De Unie stelt Oekraïne macrofinanciële bijstand („de macrofinanciële bijstand van de Unie”) beschikbaar voor ten hoogste 1,8 miljard EUR, teneinde de economische stabilisatie van Oekraïne en een substantiële hervormingsagenda te ondersteunen. De bijstand draagt bij aan het dekken van de betalingsbalansbehoeften van Oekraïne die in het kader van het IMF-programma zijn vastgesteld. 2.   Het volledige bedrag van de macrofinanciële bijstand van de Unie wordt aan Oekraïne verstrekt in de vorm van leningen. De Commissie is bevoegd om namens de Unie de nodige financiële middelen te lenen op de kapitaalmarkten of van financiële instellingen, en die middelen vervolgens aan Oekraïne door te lenen. De leningen hebben een looptijd van ten hoogste 15 jaar. 3.   De uitbetaling van de macrofinanciële bijstand van de Unie wordt door de Commissie beheerd op een wijze die strookt met de overeenkomsten of afspraken tussen het IMF en Oekraïne, en met de hoofdbeginselen en -doelstellingen van de economische hervormingen die in de Associatieovereenkomst en in de in het kader van het ENB overeengekomen Associatieagenda EU-Oekraïne zijn vastgelegd. De Commissie licht het Europees Parlement en de Raad regelmatig in over de ontwikkelingen met betrekking tot de macrofinanciële bijstand van de Unie, met inbegrip van de uitbetalingen, en verstrekt die instellingen tijdig relevante documenten. 4.   De macrofinanciële bijstand van de Unie wordt voor een periode van tweeënhalf jaar beschikbaar gesteld, met ingang van de dag na de inwerkingtreding van het in artikel 3, lid 1, bedoelde memorandum van overeenstemming. 5.   Indien de financieringsbehoeften van Oekraïne tijdens de periode van uitbetaling van de macrofinanciële bijstand van de Unie aanzienlijk verminderen ten opzichte van de oorspronkelijke prognoses, verlaagt de Commissie, handelend volgens de in artikel 7, lid 2, bedoelde onderzoeksprocedure, het bedrag van de bijstand of schort zij de bijstand op of annuleert zij die. Artikel 2 1.   Eerbiediging door Oekraïne van doeltreffende democratische mechanismen — waaronder een parlementair stelsel met meerdere partijen — en de rechtsstaat, alsook de mensenrechten moet een randvoorwaarde zijn voor de toekenning van de macrofinanciële bijstand van de Unie. 2.   Tijdens de volledige duur van de macrofinanciële bijstand van de Unie zien de Commissie en de Europese Dienst voor extern optreden erop toe dat aan die randvoorwaarde is voldaan. 3.   De leden 1 en 2 worden toegepast overeenkomstig Besluit 2010/427/EU van de Raad ( 7 ) . Artikel 3 1.   De Commissie bereikt, volgens de in artikel 7, lid 2, bedoelde onderzoeksprocedure, met de Oekraïense overheid overeenstemming over duidelijk bepaalde voorwaarden inzake economisch beleid en financiële voorwaarden, gericht op structurele hervormingen en gezonde overheidsfinanciën, waaraan de macrofinanciële bijstand van de Unie onderworpen is en die in een memorandum van overeenstemming („het memorandum van overeenstemming”), dat een tijdschema voor de verwezenlijking van die voorwaarden bevat, moeten worden vastgelegd. De in het memorandum van overeenstemming vastgelegde voorwaarden inzake economisch beleid en financiële voorwaarden stroken met de in artikel 1, lid 3, bedoelde overeenkomsten of afspraken, met inbegrip van de programma's voor macro-economische aanpassing en structurele hervorming die door Oekraïne met steun van het IMF worden uitgevoerd. 2.   De in lid 1 bedoelde voorwaarden zijn er in het bijzonder op gericht de efficiëntie, transparantie en toerekenbaarheid van de beheersystemen voor overheidsfinanciën in Oekraïne te bevorderen, met inbegrip van de systemen voor het gebruik van de macrofinanciële bijstand van de Unie. Bij het bepalen van de beleidsmaatregelen moet ook terdege rekening worden gehouden met de vorderingen wat betreft het wederzijds openstellen van markten, de ontwikkeling van op regels gebaseerde en eerlijke handel en andere prioriteiten in het kader van het externe beleid van de Unie. De Commissie ziet regelmatig erop toe welke vorderingen bij het verwezenlijken van die doelstellingen zijn gemaakt. 3.   De nadere financiële voorwaarden van de macrofinanciële bijstand van de Unie worden vastgelegd in een tussen de Commissie en de Oekraïense overheid te sluiten leningovereenkomst. 4.   De Commissie controleert op gezette tijden of de in artikel 4, lid 3, vastgestelde voorwaarden vervuld blijven, onder meer of het economische beleid van Oekraïne in overeenstemming is met de doelstellingen van de macrofinanciële bijstand van de Unie. De Commissie werkt daarbij nauw samen met het IMF en de Wereldbank en, indien nodig, met het Europees Parlement en de Raad. Artikel 4 1.   De macrofinanciële bijstand van de Unie wordt door de Commissie beschikbaar gesteld in drie leningtranches, mits aan de voorwaarden van lid 3 is voldaan. De omvang van elke leningtranche wordt in het memorandum van overeenstemming vastgelegd. 2.   Voor de bedragen van de macrofinanciële bijstand van de Unie worden, indien nodig, voorzieningen aangelegd overeenkomstig Verordening (EG, Euratom) nr. 480/2009 van de Raad ( 8 ) . 3.   De Commissie besluit tot uitbetaling van de leningtranches mits aan alle van de volgende voorwaarden voldaan is: a) de in artikel 2 vastgestelde randvoorwaarde; b) bevredigende vorderingen bij de uitvoering door Oekraïne van een beleidsprogramma met krachtige maatregelen voor aanpassing en structurele hervorming, ondersteund door een niet uit voorzorg getroffen kredietregeling met het IMF; en c) de uitvoering binnen een specifieke termijn van de in het memorandum van overeenstemming vastgelegde voorwaarden inzake economisch beleid en financiële voorwaarden. 4.   De tweede leningtranche wordt niet vroeger dan drie maanden na de datum van uitbetaling van de eerste leningtranche uitbetaald. De derde leningtranche wordt niet vroeger dan drie maanden na de datum van uitbetaling van de tweede leningtranche uitbetaald. 5.   Indien de in lid 3 vastgestelde voorwaarden niet zijn vervuld, schort de Commissie de uitbetaling van de macrofinanciële bijstand van de Unie tijdelijk op of annuleert zij die. In die gevallen licht zij het Europees Parlement en de Raad in over de redenen voor die opschorting of annulering. 6.   De macrofinanciële bijstand van de Unie wordt uitbetaald aan de Nationale Bank van Oekraïne. Met inachtneming van de in het memorandum van overeenstemming vast te leggen bepalingen, onder andere betreffende een bevestiging van de resterende budgettaire financieringsbehoeften van Oekraïne, kunnen de middelen van de Unie aan het Oekraïense ministerie van Financiën als eindbegunstigde worden overgemaakt. Artikel 5 1.   De op de macrofinanciële bijstand van de Unie betrekking hebbende verrichtingen tot het opnemen en verstrekken van leningen worden uitgevoerd in euro met dezelfde valutadatum, en mogen de Unie niet blootstellen aan looptijdtransformaties, valuta- of renterisico's of andere commerciële risico's. 2.   Wanneer de omstandigheden dit mogelijk maken en indien Oekraïne daarom verzoekt, kan de Commissie de nodige maatregelen nemen om ervoor te zorgen dat in de leningsvoorwaarden een clausule inzake vervroegde aflossing is opgenomen en dat in de voorwaarden van de opgenomen leningen een overeenkomstige clausule voorkomt. 3.   De Commissie kan, wanneer de omstandigheden een gunstiger rente op de verstrekte lening mogelijk maken en indien Oekraïne daarom verzoekt, besluiten de oorspronkelijk door haar opgenomen leningen geheel of gedeeltelijk te herfinancieren of de desbetreffende financiële voorwaarden te herstructureren. De herfinancieringen of herstructureringen geschieden onder de in de leden 1 en 4 vastgestelde voorwaarden en mogen niet leiden tot een verlenging van de looptijd van de betrokken opgenomen leningen en evenmin tot een verhoging van het op de datum van die herfinancieringen of herstructureringen nog uitstaande bedrag. 4.   Alle kosten die de Unie ter zake van de uit hoofde van dit besluit opgenomen of verstrekte leningen maakt, komen ten laste van Oekraïne. 5.   De Commissie licht het Europees Parlement en de Raad in over de ontwikkelingen met betrekking tot de in de leden 2 en 3 bedoelde verrichtingen. Artikel 6 1.   De macrofinanciële bijstand van de Unie wordt ten uitvoer gelegd overeenkomstig Verordening (EU, Euratom) nr. 966/2012 van het Europees Parlement en de Raad ( 9 ) en Gedelegeerde Verordening (EU) nr. 1268/2012 van de Commissie ( 10 ) . 2.   De macrofinanciële bijstand van de Unie wordt onder direct beheer ten uitvoer gelegd. 3.   Het memorandum van overeenstemming en de leningovereenkomst bevatten bepalingen die: a) ervoor zorgen dat Oekraïne regelmatig controleert of de uit de algemene begroting van de Unie verstrekte financiering naar behoren is gebruikt, passende maatregelen neemt ter voorkoming van onregelmatigheden en fraude, en zo nodig gerechtelijke stappen onderneemt om de uit hoofde van dit besluit verstrekte middelen waaraan geen wettige bestemming is gegeven, terug te vorderen; b) ervoor zorgen dat de financiële belangen van de Unie worden beschermd, in het bijzonder met specifieke maatregelen met het oog op de preventie en de bestrijding van fraude, corruptie en andere onregelmatigheden in verband met de macrofinanciële bijstand van de Unie, overeenkomstig Verordening (EG, Euratom) nr. 2988/95 van de Raad ( 11 ) , Verordening (Euratom, EG) nr. 2185/96 van de Raad ( 12 ) en Verordening (EU, Euratom) nr. 883/2013 van het Europees Parlement en de Raad ( 13 ) ; c) de Commissie, met inbegrip van het Europees Bureau voor fraudebestrijding, en haar vertegenwoordigers uitdrukkelijk machtigen tot het uitvoeren van controles, waaronder controles en inspecties ter plaatse; d) de Commissie en de Rekenkamer uitdrukkelijk machtigen om tijdens en na de periode waarin de macrofinanciële bijstand van de Unie beschikbaar is, audits uit te voeren, waaronder documentaudits en audits ter plaatse, zoals operationele beoordelingen; en e) ervoor zorgen dat de Unie recht heeft op vervroegde terugbetaling van de lening, indien is vastgesteld dat Oekraïne met betrekking tot het beheer van de macrofinanciële bijstand van de Unie fraude, corruptie of een andere onwettige activiteit heeft gepleegd die de financiële belangen van de Unie schaadt. 4.   Tijdens de tenuitvoerlegging van de macrofinanciële bijstand van de Unie ziet de Commissie door middel van operationele beoordelingen toe op de deugdelijkheid van de voor deze bijstand geldende financiële en administratieve procedures en interne en externe controlemechanismen van Oekraïne. Artikel 7 1.   De Commissie wordt bijgestaan door een comité. Dat comité is een comité in de zin van Verordening (EU) nr. 182/2011. 2.   Wanneer naar dit lid wordt verwezen, is artikel 5 van Verordening (EU) nr. 182/2011 van toepassing. Artikel 8 1.   De Commissie dient jaarlijks, uiterlijk op 30 juni, bij het Europees Parlement en de Raad een verslag in over de tenuitvoerlegging van dit besluit in het voorgaande jaar, met inbegrip van een evaluatie van die tenuitvoerlegging. In dat verslag: a) worden de gemaakte vorderingen bij de tenuitvoerlegging van de macrofinanciële bijstand van de Unie onderzocht; b) worden de economische situatie en vooruitzichten van Oekraïne, alsook de bij de tenuitvoerlegging van de in artikel 3, lid 1, bedoelde beleidsmaatregelen gemaakte vorderingen beoordeeld; c) wordt het verband gespecificeerd tussen de in het memorandum van overeenstemming vastgelegde voorwaarden inzake economisch beleid, de actuele economische en budgettaire prestaties van Oekraïne en de besluiten van de Commissie tot uitbetaling van de tranches van de macrofinanciële bijstand van de Unie. 2.   Uiterlijk twee jaar na het verstrijken van de in artikel 1, lid 4, bedoelde beschikbaarheidsperiode dient de Commissie bij het Europees Parlement en de Raad een verslag van de evaluatie achteraf in met een beoordeling van de resultaten en de efficiëntie van de voltooide macrofinanciële bijstand van de Unie en van de mate waarin die tot de doelstellingen van de bijstand heeft bijgedragen. Artikel 9 Dit besluit treedt in werking op de derde dag na die van de bekendmaking ervan in het Publicatieblad van de Europese Unie . Gedaan te Brussel, 15 april 2015. Voor het Europees Parlement De voorzitter M. SCHULZ Voor de Raad De voorzitter Z. KALNIŅA-LUKAŠEVICA ( 1 ) Standpunt van het Europees Parlement van 25 maart 2015 (nog niet bekendgemaakt in het Publicatieblad) en besluit van de Raad van 31 maart 2015. ( 2 ) PB L 161 van 29.5.2014, blz. 3 . ( 3 ) Besluit 2002/639/EG van de Raad van 12 juli 2002 tot toekenning van aanvullende macrofinanciële bijstand aan Oekraïne ( PB L 209 van 6.8.2002, blz. 22 ). ( 4 ) Besluit nr. 646/2010/EU van het Europees Parlement en de Raad van 7 juli 2010 tot toekenning van macrofinanciële bijstand aan Oekraïne ( PB L 179 van 14.7.2010, blz. 1 ). ( 5 ) Besluit 2014/215/EU van de Raad van 14 april 2014 tot toekenning van macrofinanciële bijstand aan Oekraïne ( PB L 111 van 15.4.2014, blz. 85 ). ( 6 ) Verordening (EU) nr. 182/2011 van het Europees Parlement en de Raad van 16 februari 2011 tot vaststelling van de algemene voorschriften en beginselen die van toepassing zijn op de wijze waarop de lidstaten de uitoefening van de uitvoeringsbevoegdheden door de Commissie controleren ( PB L 55 van 28.2.2011, blz. 13 ). ( 7 ) Besluit 2010/427/EU van de Raad van 26 juli 2010 tot vaststelling van de organisatie en werking van de Europese Dienst voor extern optreden ( PB L 201 van 3.8.2010, blz. 30 ). ( 8 ) Verordening (EG, Euratom) nr. 480/2009 van de Raad van 25 mei 2009 tot instelling van een Garantiefonds ( PB L 145 van 10.6.2009, blz. 10 ). ( 9 ) Verordening (EU, Euratom) nr. 966/2012 van het Europees Parlement en de Raad van 25 oktober 2012 tot vaststelling van de financiële regels van toepassing op de algemene begroting van de Unie en tot intrekking van Verordening (EG, Euratom) nr. 1605/2002 ( PB L 298 van 26.10.2012, blz. 1 ). ( 10 ) Gedelegeerde Verordening (EU) nr. 1268/2012 van de Commissie van 29 oktober 2012 houdende uitvoeringsvoorschriften voor Verordening (EU, Euratom) nr. 966/2012 van het Europees Parlement en de Raad tot vaststelling van de financiële regels van toepassing op de algemene begroting van de Unie ( PB L 362 van 31.12.2012, blz. 1 ). ( 11 ) Verordening (EG, Euratom) nr. 2988/95 van de Raad van 18 december 1995 betreffende de bescherming van de financiële belangen van de Europese Gemeenschappen ( PB L 312 van 23.12.1995, blz. 1 ). ( 12 ) Verordening (Euratom, EG) nr. 2185/96 van de Raad van 11 november 1996 betreffende de controles en verificaties ter plaatse die door de Commissie worden uitgevoerd ter bescherming van de financiële belangen van de Gemeenschappen tegen fraudes en andere onregelmatigheden ( PB L 292 van 15.11.1996, blz. 2 ). ( 13 ) Verordening (EU, Euratom) nr. 883/2013 van het Europees Parlement en de Raad van 11 september 2013 betreffende onderzoeken door het Europees Bureau voor fraudebestrijding (OLAF) en tot intrekking van Verordening (EG) nr. 1073/1999 van het Europees Parlement en de Raad en Verordening (Euratom) nr. 1074/1999 van de Raad ( PB L 248 van 18.9.2013, blz. 1 ).",
  "source": "EUR LEX"
}