{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996D0644:NL:HTML\">",
  "content": "EUR-Lex - 31996D0644 - NL Avis juridique important | 31996D0644 96/644/EG: Beschikking van de Raad van 11 november 1996 betreffende de uitbreiding van de rechtsbescherming van topografieën van halfgeleiderprodukten tot personen uit het eiland Man Publicatieblad Nr. L 293 van 16/11/1996 blz. 0018 - 0019 BESCHIKKING VAN DE RAAD van 11 november 1996 betreffende de uitbreiding van de rechtsbescherming van topografieën van halfgeleiderprodukten tot personen uit het eiland Man (96/644/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Richtlijn 87/54/EEG van de Raad van 16 december 1986 betreffende de rechtsbescherming van topografieën van halfgeleiderprodukten (1), inzonderheid op artikel 3, lid 7, Gezien het voorstel van de Commissie, Overwegende dat het recht op bescherming van topografieën van halfgeleiderprodukten in de Gemeenschap geldt voor de personen die krachtens artikel 3, leden 1 tot en met 5, van Richtlijn 87/54/EEG hiervoor in aanmerking komen; Overwegende dat het recht op bescherming bij beschikking van de Raad kan worden verleend aan personen die krachtens genoemde bepalingen geen bescherming genieten; Overwegende dat zoveel mogelijk voor de Gemeenschap als geheel tot uitbreiding van de bescherming dient te worden besloten; Overwegende dat de Gemeenschap deze bescherming sinds 7 november 1987 bij opeenvolgende beschikkingen van de Raad op tijdelijke basis tot personen uit het eiland Man heeft uitgebreid, zulks laatstelijk bij Beschikking 94/828/EG (2); Overwegende dat deze beschikking tot en met 31 december 1995 van kracht was; Overwegende dat het eiland Man over passende wetgeving (3) inzake de bescherming van topografieën van halfgeleiderprodukten beschikt; dat deze voorschriften op 1 januari 1994 van kracht zijn geworden; dat in deze voorschriften toepassing wordt gemaakt van Richtlijn 87/54/EEG en uitwerking wordt gegeven aan de voorgaande beschikkingen van de Raad ter zake; dat het eiland Man de toepassing van deze wetgeving tot de onderdanen van de Lid-Staten van de Gemeenschap uitbreidt; Overwegende dat de Overeenkomst inzake de handelsaspecten van intellectuele eigendom van 15 april 1994 de leden van de Wereldhandelsorganisatie de verplichting oplegt om bescherming te bieden aan de topografieën van geïntegreerde schakelingen in overeenstemming met de bepalingen van deze Overeenkomst en met die van het Verdrag inzake de intellectuele eigendom met betrekking tot geïntegreerde schakelingen, waarnaar in de Overeenkomst wordt verwezen; Overwegende dat de Overeenkomst evenals de Overeenkomst tot oprichting van de Wereldhandelsorganisatie, waarvan zij een bijlage vormt, op 1 januari 1995 in werking is getreden; Overwegende dat het in de lijn van de verwachtingen ligt dat de Regering van het Verenigd Koninkrijk de Overeenkomst tot oprichting van de Wereldhandelsorganisatie op het eiland Man zal toepassen en dat de Overeenkomst inzake de handelsaspecten van intellectuele eigendom zal worden toegepast; Overwegende dat op het ogenblik op het eiland Man bepalingen van kracht zijn die personen uit de Gemeenschap op het eiland Man bescherming in de sector van de topografieën waarborgen; Overwegende dat de uitbreiding van de bescherming uit hoofde van Richtlijn 87/54/EEG tot het eiland Man vanaf 1 januari 1996 behoort te worden verlengd, totdat het eiland Man is gebonden door de Overeenkomst inzake de handelsaspecten van intellectuele eigendom ingevolge de uitbreiding tot Man van de Overeenkomst tot oprichting van de Wereldhandelsorganisatie, HEEFT DE VOLGENDE BESCHIKKING VASTGESTELD: Artikel 1 De Lid-Staten breiden het recht op bescherming uit hoofde van Richtlijn 87/54/EEG als volgt uit: a) natuurlijke personen die onderdaan van het eiland Man zijn of hun gewone verblijfplaats op het grondgebied van het eiland Man hebben, worden behandeld als waren zij onderdaan van een Lid-Staat; b) vennootschappen en andere rechtspersonen uit het eiland Man, die daadwerkelijk een industriële of commerciële vestiging in dat land hebben, worden behandeld als hadden zij daadwerkelijk een industriële of commerciële vestiging op het grondgebied van een Lid-Staat. Artikel 2 Deze beschikking is van toepassing met ingang van 1 januari 1996. De Lid-Staten breiden het recht op bescherming uit hoofde van deze beschikking tot de in artikel 1 genoemde personen uit, totdat het eiland Man is gebonden door de Overeenkomst inzake de handelsaspecten van intellectuele eigendom ingevolge de uitbreiding tot Man van de Overeenkomst tot oprichting van de Wereldhandelsorganisatie. Alle op grond van Beschikking 87/532/EEG, Beschikking 90/511/EEG en Beschikking 94/828/EG of op grond van de onderhavige beschikking verkregen uitsluitende rechten behouden hun rechtsgevolgen gedurende de in Richtlijn 87/54/EEG vastgestelde periode. Artikel 3 Deze beschikking is gericht tot de Lid-Staten. Gedaan te Brussel, 11 november 1996. Voor de Raad De Voorzitter R. QUINN (1) PB nr. L 24 van 27. 1. 1987, blz. 36. (2) Beschikking 87/532/EEG van de Raad van 26 oktober 1987 houdende uitbreiding van de rechtsbescherming van topografieën van halfgeleiderprodukten tot personen uit bepaalde landen of gebieden (PB nr. L 313 van 4. 11. 1987, blz. 22); Beschikking 90/511/EEG van de Raad van 9 oktober 1990 betreffende de uitbreiding van de rechtsbescherming van topografieën van halfgeleiderprodukten tot personen uit bepaalde landen of gebieden (PB nr. L 285 van 17. 10. 1990, blz. 31); Beschikking 93/16/EEG van de Raad van 21 december 1992 betreffende de uitbreiding van de rechtsbescherming van topografieën van halfgeleiderprodukten tot personen uit de Verenigde Staten van Amerika en bepaalde gebieden (PB nr. L 11 van 19. 1. 1993, blz. 20), gewijzigd bij Beschikking 93/520/EEG (PB nr. L 246 van 2. 10. 1993, blz. 31); Beschikking 94/828/EG van de Raad van 19 december 1994 betreffende de uitbreiding van de rechtsbescherming van topografieën van halfgeleiderprodukten tot personen uit bepaalde gebieden (PB nr. L 351 van 31. 12. 1994, blz. 12). (3) Design Right (Semiconductor Topographies) Order van 14 december 1993 en Design Right (Semiconductor Topographies) Regulations van 18 januari 1994.",
  "source": "EUR LEX"
}