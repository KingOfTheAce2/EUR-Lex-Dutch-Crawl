{
  "url": "http://www.w3.org/1999/xhtml\"><!--",
  "content": "L_2019283NL.01003801.xml 5.11.2019 NL Publicatieblad van de Europese Unie L 283/38 GEDELEGEERDE RICHTLIJN (EU) 2019/1845 VAN DE COMMISSIE van 8 augustus 2019 tot wijziging, met het oog op aanpassing aan de wetenschappelijke en technische vooruitgang, van bijlage III bij Richtlijn 2011/65/EU van het Europees Parlement en de Raad betreffende een vrijstelling voor bis(2-ethylhexyl)ftalaat (DEHP) in bepaalde rubber onderdelen voor gebruik in motorsystemen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2011/65/EU van het Europees Parlement en de Raad van 8 juni 2011 betreffende beperking van het gebruik van bepaalde gevaarlijke stoffen in elektrische en elektronische apparatuur ( 1 ) , en met name artikel 5, lid 1, onder a), Overwegende hetgeen volgt: (1) Richtlijn 2011/65/EU verplicht lidstaten ervoor te zorgen dat elektrische en elektronische apparatuur die in de handel wordt gebracht geen van de gevaarlijke stoffen bevat die zijn opgenomen in bijlage II bij die richtlijn. Die vereiste geldt niet voor de toepassingen die zijn vermeld in bijlage III bij Richtlijn 2011/65/EU. (2) De verschillende categorieën elektrische en elektronische apparatuur waarop Richtlijn 2011/65/EU van toepassing is, zijn opgenomen in bijlage I bij die richtlijn. (3) Bis(2-ethylhexyl)ftalaat (DEHP) is opgenomen in de lijst in bijlage II bij Richtlijn 2011/65/EU, als stof waarvoor beperkingen gelden. De Commissie heeft op 29 juni 2017 een aanvraag overeenkomstig artikel 5, lid 3, van Richtlijn 2011/65/EU ontvangen voor een in de lijst in bijlage III op te nemen vrijstelling voor het gebruik van DEHP in rubber onderdelen zoals O-ringen, afdichtingen, trillingsdempers, pakkingen, slangen, doorvoertules en beschermkappen bestemd voor gebruik in motorsystemen, inclusief uitlaten en turbocompressoren, en ontworpen voor gebruik in apparatuur die niet uitsluitend voor gebruik door consumenten ontworpen is (“de gevraagde vrijstelling”). (4) Bij de beoordeling van de gevraagde vrijstelling zijn belanghebbenden geraadpleegd overeenkomstig artikel 5, lid 7, van Richtlijn 2011/65/EU. (5) DEHP wordt als weekmaker toegevoegd aan rubber materialen om de elasticiteit daarvan te vergroten. De betreffende rubber onderdelen worden gebruikt als flexibele verbindingen tussen de componenten van motorsystemen en ter voorkoming van lekkage, om delen van een motor af te dichten en om de motoren gedurende de gehele levensduur van de motoren bescherming tegen trillingen of vuil en vloeistoffen te bieden. (6) Momenteel zijn er geen DEHP-vrije alternatieven op de markt beschikbaar die voldoende betrouwbaarheid bieden bij toepassingen in motoren waarbij een lange levensduur en speciale eigenschappen zoals bestendigheid ten opzichte van contactmaterialen (zoals brandstof, smeerolie, koelmiddelen, gassen en vuil), temperaturen en trillingen vereist zijn. (7) Door het gebrek aan betrouwbare alternatieven is het bij bepaalde rubber onderdelen die in motorsystemen worden gebruikt wetenschappelijk en technisch niet haalbaar om DEHP te vervangen of te verwijderen. De gevraagde vrijstelling is in overeenstemming met Verordening (EG) nr. 1907/2006 van het Europees Parlement en de Raad ( 2 ) en zwakt de door die verordening geboden milieu- en gezondheidsbescherming derhalve niet af. (8) Het is daarom passend de gevraagde vrijstelling te verlenen door de toepassingen waarop deze betrekking heeft, voor wat betreft elektrische en elektronische apparatuur van categorie 11 van bijlage I bij Richtlijn 2011/65/EU op te nemen in bijlage III bij Richtlijn 2011/65/EU. (9) De vrijstelling moet worden verleend voor de maximale geldigheidsperiode van vijf jaar vanaf 22 juli 2019, overeenkomstig artikel 4, lid 3, en artikel 5, lid 2, eerste alinea, van Richtlijn 2011/65/EU. Gezien de resultaten van de lopende inspanningen om een betrouwbare vervanger te vinden, is het onwaarschijnlijk dat de duur van de vrijstelling negatieve gevolgen voor de innovatie zal hebben. (10) Richtlijn 2011/65/EU moet derhalve dienovereenkomstig worden gewijzigd, HEEFT DE VOLGENDE RICHTLIJN VASTGESTELD: Artikel 1 Bijlage III bij Richtlijn 2011/65/EU wordt gewijzigd overeenkomstig de bijlage bij deze richtlijn. Artikel 2 1.   De lidstaten dienen uiterlijk op 30 april 2020 de nodige wettelijke en bestuursrechtelijke bepalingen vast te stellen en bekend te maken om aan deze richtlijn te voldoen. Zij delen de Commissie de tekst van die bepalingen onverwijld mede. Zij passen die bepalingen toe vanaf 1 mei 2020. Wanneer de lidstaten die bepalingen aannemen, wordt in die bepalingen zelf of bij de officiële bekendmaking ervan naar deze richtlijn verwezen. De regels voor die verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mede die zij op het onder deze richtlijn vallende gebied vaststellen. Artikel 3 Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 4 Deze richtlijn is gericht tot de lidstaten. Gedaan te Brussel, 8 augustus 2019. Voor de Commissie De voorzitter Jean-Claude JUNCKER ( 1 ) PB L 174 van 1.7.2011, blz. 88 . ( 2 ) Verordening (EG) nr. 1907/2006 van het Europees Parlement en de Raad van 18 december 2006 inzake de registratie en beoordeling van en de autorisatie en beperkingen ten aanzien van chemische stoffen (Reach), tot oprichting van een Europees Agentschap voor chemische stoffen ( PB L 396 van 30.12.2006, blz. 1 ). BIJLAGE In bijlage III bij Richtlijn 2011/65/EU wordt het volgende punt 43 ingevoegd: “43 Bis(2-ethylhexyl)ftalaat in rubber onderdelen bestemd voor gebruik in motorsystemen en ontworpen voor gebruik in apparatuur die niet uitsluitend is bestemd voor gebruik door consumenten, op voorwaarde dat geen weekgemaakt materiaal in contact met de menselijke slijmvliezen of in langdurig contact met de menselijke huid komt en de concentratie van bis(2-ethylhexyl)ftalaat niet hoger is dan: a) 30 gewichtsprocent van het rubber voor i) de coating van pakkingen, ii) pakkingen van massief rubber of iii) rubber onderdelen in assemblages van ten minste drie onderdelen die werken op elektrische, mechanische of hydraulische energie en zijn verbonden met de motor; b) 10 gewichtsprocent van het rubber voor niet in punt a) genoemde onderdelen waarin rubber is verwerkt. Voor de toepassingen van deze vermelding wordt onder “langdurig contact met de menselijke huid” verstaan voortdurend contact gedurende meer dan 10 minuten of intermitterend contact gedurende een periode van 30 minuten per dag. Geldt voor categorie 11 en vervalt op 21 juli 2024.”",
  "source": "EUR LEX"
}