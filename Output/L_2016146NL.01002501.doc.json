{
  "url": "http://www.w3.org/1999/xhtml\"><!--",
  "content": "L_2016146NL.01002501.xml 3.6.2016 NL Publicatieblad van de Europese Unie L 146/25 BESLUIT (EU, Euratom) 2016/883 VAN DE COMMISSIE van 31 mei 2016 inzake uitvoeringsbepalingen voor standaardveiligheidsmaatregelen, alarmfasen en het beheer van crisissituaties binnen de Commissie, overeenkomstig artikel 21 van Besluit (EU, Euratom) 2015/443 betreffende veiligheid binnen de Commissie DE EUROPESE COMMISSIE, Gezien het Verdrag betreffende de werking van de Europese Unie, Gezien het Verdrag tot oprichting van de Europese Gemeenschap voor Atoomenergie, Gezien Besluit (EU, Euratom) 2015/443 van de Commissie van 13 maart 2015 betreffende veiligheid binnen de Commissie ( 1 ) , en met name artikel 21, Overwegende hetgeen volgt: (1) Uitvoeringsbepalingen voor standaardveiligheidsmaatregelen, alarmfasen en het beheer van crisissituaties hebben tot doel om een passend niveau van bescherming te bieden voor de fysieke integriteit van personen, gebouwen en andere activa, die in passende verhouding staat tot de geïdentificeerde risico's en waarmee de veiligheid op efficiënte en passende wijze wordt gewaarborgd. (2) Het systeem van alarmfasen voor de Commissie dat werd ingevoerd bij Besluit 2007/65/EG van de Commissie ( 2 ) , moet worden herzien en vereenvoudigd zodat flexibeler en doeltreffender kan worden gereageerd op veiligheidsrisico's. (3) Vanwege de oprichting van de Europese Dienst voor extern optreden (EDEO) als een autonoom functionerend orgaan van de Unie moeten de bestaande regels inzake de alarmfasen worden gewijzigd in verband met de vervulling van de zorgverplichting van de Commissie ten aanzien van haar personeel. De EDEO is verantwoordelijk voor de veiligheid en beveiliging van de gebouwen van de delegaties van de Europese Unie en de personeelsleden die daar werken. (4) Dit besluit wordt vastgesteld via een machtigingsbesluit van de Commissie ten bate van het lid van de Commissie dat bevoegd is voor veiligheidszaken, geheel in overeenstemming met het reglement van orde, als beschreven in artikel 21 van Besluit (EU, Euratom) 2015/443. (5) Besluit 2007/65/EG moet daarom worden ingetrokken, HEEFT HET VOLGENDE BESLUIT VASTGESTELD: HOOFDSTUK 1 ALGEMENE BEPALINGEN Artikel 1 Definitie Naast de definities van artikel 1 van Besluit (EU, Euratom) 2015/443 is de volgende definitie van toepassing: „alarmfase” : een pakket veiligheidsmaatregelen dat tot doel heeft om een specifiek niveau van bescherming te bieden voor de fysieke integriteit van personen, gebouwen of andere activa binnen de Commissie, en dat in passende verhouding staat tot het veiligheidsrisico. Artikel 2 Onderwerp en toepassingsgebied 1.   In dit besluit worden alarmfasemaatregelen vastgesteld overeenkomstig Besluit (EU, Euratom) 2015/443 ter anticipatie op risico's en incidenten die de veiligheid binnen de Commissie in gevaar brengen, evenals maatregelen voor het beheer van crisissituaties. 2.   In de gebouwen van de Commissie geldt een veiligheidssysteem bestaande uit standaardveiligheidsmaatregelen en drie alarmfasen. Deze worden aangegeven met een kleur: WIT voor de standaardveiligheidsmaatregelen; GEEL, ORANJE en ROOD voor toenemende dreigingsniveaus. 3.   Dit besluit is van toepassing op alle diensten van de Commissie en in alle gebouwen van de Commissie, binnen en buiten de Europese Unie, volgens de in artikel 4 beschreven verantwoordelijkheden. Artikel 3 Alarmniveaus 1.   Wanneer er geen sprake is van een risico of incident dat een gevaar vormt voor de fysieke integriteit van personen, gebouwen of andere activa binnen de Commissie, geldt code WIT (standaardveiligheidsmaatregelen). Deze standaardveiligheidsmaatregelen worden op dagelijkse basis toegepast en zijn bedoeld om een passend veiligheidsniveau te waarborgen. 2.   Wanneer er sprake is van een risico of incident dat een gevaar vormt voor de fysieke integriteit van personen, gebouwen of andere activa en dat een negatief effect zou kunnen hebben op de Commissie of haar functioneren, geldt code GEEL. 3.   Wanneer er sprake is van een risico of incident dat een gevaar vormt voor de fysieke integriteit van personen, gebouwen of andere activa en dat specifiek gericht is tegen de Commissie of haar functioneren, ook zonder dat een specifiek doel of tijdstip is geïdentificeerd, geldt code ORANJE. 4.   Wanneer er sprake is van onmiddellijke dreiging van een aanval die een gevaar vormt voor de fysieke integriteit van personen, gebouwen of andere activa en die specifiek gericht is tegen de Commissie of haar functioneren, geldt code ROOD. Artikel 4 Verantwoordelijkheden 1.   Het lid van de Commissie dat bevoegd is voor veiligheidszaken: a) besluit in overleg met de andere Europese instellingen en andere relevante Europese entiteiten over wijziging van het alarmniveau; b) besluit op advies van het directoraat-generaal Personele Middelen en Veiligheid welke specifieke alarmfasemaatregelen worden toegepast gezien de actuele veiligheidssituatie en welke aanvullende maatregelen moeten worden getroffen; c) informeert de voorzitter en de andere leden van de Commissie over elk besluit dat op grond van dit artikel word genomen. 2.   Het directoraat-generaal Personele Middelen en Veiligheid: a) is verantwoordelijk voor de uitvoering van dit besluit in de gebouwen van de Commissie die zich in de lidstaten van de Europese Unie bevinden; b) verzorgt de externe contacten zoals beschreven in artikel 18, lid 2, van Besluit (EU, Euratom) 2015/443 wanneer er sprake is van een risico of incident dat een gevaar vormt voor de fysieke integriteit van personen, gebouwen of andere activa binnen de Commissie; c) neemt in noodgevallen de in lid 1, onder a) en b), bedoelde besluiten. Het directoraat-generaal Personele Middelen en Veiligheid informeert het lid van de Commissie dat bevoegd is voor veiligheidszaken zo snel mogelijk na het nemen van het besluit over de maatregelen en de redenen daarvoor; d) volgt voortdurend de veiligheidsdreigingen en -risico's. 3.   Het directoraat-generaal Humanitaire Hulp en Civiele Bescherming is verantwoordelijk voor de uitvoering van dit besluit in al zijn gebouwen die zich in derde landen bevinden. 4.   Het directoraat-generaal Communicatie is verantwoordelijk voor de uitvoering van dit besluit in alle vertegenwoordigingen van de Commissie en in alle regionale vertegenwoordigingen. 5.   Het directoraat-generaal van het Gemeenschappelijk Centrum voor onderzoek is verantwoordelijk voor de uitvoering van dit besluit in de gebouwen van het Gemeenschappelijk Centrum voor onderzoek. 6.   De genoemde directoraten-generaal kunnen in noodgevallen aanvullende veiligheidsmaatregelen treffen overeenkomstig het onderhavige besluit en Besluit (EU, Euratom) 2015/443. Het directoraat-generaal Personele Middelen en Veiligheid wordt onverwijld geïnformeerd over dergelijke maatregelen. Artikel 5 Maatregelen 1.   Het directoraat-generaal Personele Middelen en Veiligheid neemt en implementeert veiligheidsmaatregelen overeenkomstig Besluit (EU, Euratom) 2015/443. Het directoraat-generaal Personele Middelen en Veiligheid stelt een niet-uitputtende lijst op van maatregelen en implementeert deze. 2.   Alarmfasemaatregelen voldoen strikt aan Besluit (EU, Euratom) 2015/443. De alarmniveaus worden vastgesteld in nauwe samenwerking met de bevoegde diensten van andere Europese instellingen en andere relevante Europese entiteiten, en met de lidstaten die gebouwen van de Commissie huisvesten. 3.   De kleurcodering van het actuele alarmniveau wordt in gemeenschappelijke ruimten geafficheerd. 4.   De veiligheidsmaatregelen van niveau WIT worden beschreven in een veiligheidsmededeling, overeenkomstig artikel 21, lid 2, van Besluit (EU, Euratom) 2015/443. HOOFDSTUK 2 DIVERSE EN SLOTBEPALINGEN Artikel 6 Transparantie Dit besluit wordt ter kennis gebracht van het personeel van de Commissie en alle personen op wie het van toepassing is. Artikel 7 Intrekking Besluit 2007/65/EG wordt ingetrokken. Artikel 8 Inwerkingtreding Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 31 mei 2016. Voor de Commissie, namens de voorzitter, Kristalina GEORGIEVA Vicevoorzitter ( 1 ) PB L 72 van 17.3.2015, blz. 41 . ( 2 ) Besluit 2007/65/EG van de Commissie van 15 december 2006 tot vaststelling van de standaardveiligheidsmaatregelen en alarmfasen van de Commissie en tot wijziging van haar reglement van orde wat operationele procedures voor het beheer van crisissituaties betreft ( PB L 32 van 6.2.2007, blz. 144 ).",
  "source": "EUR LEX"
}