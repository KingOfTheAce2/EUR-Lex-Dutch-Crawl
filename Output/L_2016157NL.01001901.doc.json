{
  "url": "http://www.w3.org/1999/xhtml\">",
  "content": "L_2016157NL.01001901.xml 15.6.2016 NL Publicatieblad van de Europese Unie L 157/19 BESLUIT (EU) 2016/944 VAN DE RAAD van 6 juni 2016 betreffende de sluiting van de Samenwerkingsovereenkomst betreffende een civiel mondiaal satellietnavigatiesysteem (Civil Global Navigation Satellite System — GNSS) tussen de Europese Gemeenschap en haar lidstaten, enerzijds, en de Republiek Korea, anderzijds DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 172, in samenhang met artikel 218, lid 6, onder a), Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) Overeenkomstig Besluit 2006/700/EG van de Raad ( 2 ) is, onder voorbehoud van de sluiting ervan op een latere datum, de Samenwerkingsovereenkomst betreffende een civiel mondiaal satellietnavigatiesysteem (Civil Global Navigation Satellite System — GNSS) tussen de Europese Gemeenschap en haar lidstaten, enerzijds, en de Republiek Korea, anderzijds ( 3 ) („de overeenkomst”), op 9 september 2006 ondertekend. (2) De overeenkomst heeft tot doel de samenwerking tussen de partijen op het gebied van civiele mondiale satellietnavigatie te stimuleren, vergemakkelijken en versterken. (3) Voor besluiten die rechtsgevolgen hebben of die de toepassing van de overeenkomst opschorten, wordt het standpunt van de Unie in het comité dat is opgericht overeenkomstig artikel 14 van de overeenkomst („het comité”), op voorstel van de Commissie, door de Raad vastgesteld. (4) Voor door het comité te behandelen vraagstukken die geen rechtsgevolgen hebben, coördineert de Commissie het standpunt van de Unie met de lidstaten. (5) De overeenkomst moet namens de Europese Unie worden goedgekeurd, HEEFT HET VOLGENDE BESLUIT VASTGESTELD: Artikel 1 De Samenwerkingsovereenkomst betreffende een civiel mondiaal navigatiesatellietsysteem (Civil Global Navigation Satellite System — GNSS) tussen de Europese Gemeenschap en haar lidstaten, enerzijds, en de Republiek Korea, anderzijds, wordt namens de Europese Unie goedgekeurd ( 4 ) . Artikel 2 De voorzitter van de Raad wijst de persoon aan die bevoegd is om namens de Europese Unie de in artikel 18, lid 1, van de overeenkomst bedoelde kennisgeving te zenden teneinde kenbaar te maken dat de Europese Unie ermee instemt door de overeenkomst ( 5 ) gebonden te zijn en doet de volgende kennisgeving: „Ingevolge de inwerkingtreding van het Verdrag van Lissabon op 1 december 2009 heeft de Europese Unie de Europese Gemeenschap vervangen als haar opvolgster en vanaf die datum oefent de Unie alle rechten van de Europese Gemeenschap uit en neemt zij alle verplichtingen van de Gemeenschap op zich. Derhalve worden verwijzingen naar „de Europese Gemeenschap” in de tekst van de overeenkomst gelezen als „de Europese Unie”.”. Artikel 3 Dit besluit treedt in werking op de datum waarop het wordt vastgesteld. Gedaan te Luxemburg, 6 juni 2016. Voor de Raad De voorzitter H.G.J. KAMP ( 1 ) Goedkeuring verleend op 10 mei 2016 (nog niet bekendgemaakt in het Publicatieblad). ( 2 ) Besluit 2006/700/EG van de Raad van 1 september 2006 betreffende de ondertekening, namens de Gemeenschap, van de Samenwerkingsovereenkomst betreffende een civiel mondiaal satellietnavigatiesysteem (Civil Global Navigation Satellite System) (GNSS) tussen de Europese Gemeenschap en haar lidstaten, enerzijds, en de Republiek Korea, anderzijds ( PB L 288 van 19.10.2006, blz. 30 ). ( 3 ) Samenwerkingsovereenkomst betreffende een civiel mondiaal satellietnavigatiesysteem (Civil Global Navigation Satellite System) (GNSS) tussen de Europese Gemeenschap en haar lidstaten, enerzijds, en de Republiek Korea, anderzijds ( PB L 288 van 19.10.2006, blz. 31 ). ( 4 ) De tekst is samen met het besluit betreffende de ondertekening bekendgemaakt in PB L 288 van 19.10.2006, blz. 31 . ( 5 ) De datum van inwerkingtreding van de overeenkomst wordt door het secretariaat-generaal van de Raad bekendgemaakt in het Publicatieblad van de Europese Unie .",
  "source": "EUR LEX"
}