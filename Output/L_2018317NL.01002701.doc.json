{
  "url": "http://www.w3.org/1999/xhtml\">",
  "content": "L_2018317NL.01002701.xml 14.12.2018 NL Publicatieblad van de Europese Unie L 317/27 UITVOERINGSBESLUIT (EU) 2018/1985 VAN DE COMMISSIE van 13 december 2018 tot niet-goedkeuring van Willaertia magna c2c maky als werkzame stof voor gebruik in biociden van productsoort 11 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 9, lid 1, onder b), Overwegende hetgeen volgt: (1) De beoordelende bevoegde autoriteit van Frankrijk heeft op 17 maart 2014 een aanvraag ontvangen voor de goedkeuring van het micro-organisme Willaertia magna c2c maky voor gebruik als werkzame stof in biociden van productsoort 11, conserveringsmiddelen voor vloeistofkoelings- en verwerkingssystemen, zoals omschreven in bijlage V bij Verordening (EU) nr. 528/2012. (2) De beoordelende bevoegde autoriteit van Frankrijk heeft op 15 maart 2017 overeenkomstig artikel 8, lid 1, van Verordening (EU) nr. 528/2012 het beoordelingsrapport en haar conclusies ingediend. (3) Op 26 april 2018 heeft het comité voor biociden het advies van het Europees Agentschap voor chemische stoffen geformuleerd, rekening houdend met de conclusies van de beoordelende bevoegde autoriteit ( 2 ) . (4) Uit dat advies blijkt dat van biociden die voor productsoort 11 worden gebruikt en Willaertia magna c2c maky bevatten, niet kan worden verwacht dat zij aan de eisen van artikel 19, lid 1, onder b), van Verordening (EU) nr. 528/2012 voldoen. Bij de evaluatie van de scenario's voor met name de menselijke gezondheid zijn onaanvaardbare risico's aangetoond en kon er geen veilig gebruik worden vastgesteld. Bovendien is de natuurlijke doeltreffendheid van Willaertia magna c2c maky voor de bestrijding van Legionella pneumophila onvoldoende aangetoond. (5) Gezien het advies van het Europees Agentschap voor chemische stoffen is de Commissie van mening dat Willaertia magna c2c maky niet mag worden goedgekeurd voor gebruik in biociden van productsoort 11. (6) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 Willaertia magna c2c maky wordt niet goedgekeurd als werkzame stof voor gebruik in biociden van productsoort 11. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 13 december 2018. Voor de Commissie De voorzitter Jean-Claude JUNCKER ( 1 ) PB L 167 van 27.6.2012, blz. 1 . ( 2 ) Comité voor biociden (BPC): Advies over de aanvraag voor de goedkeuring van de werkzame stof Willaertia magna c2c maky, productsoort: 11, ECHA/BPC/206/2018, aangenomen op 26 april 2018.",
  "source": "EUR LEX"
}