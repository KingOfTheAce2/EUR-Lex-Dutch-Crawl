{
  "url": "http://www.w3.org/1999/xhtml\">",
  "content": "L_2011249NL.01001201.xml 27.9.2011 NL Publicatieblad van de Europese Unie L 249/12 BESLUIT 2011/635/GBVB VAN DE RAAD van 26 september 2011 houdende wijziging van Besluit 2010/231/GBVB betreffende beperkende maatregelen tegen Somalië DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Overwegende hetgeen volgt: (1) De Raad heeft op 10 december 2002, ingevolge de Resoluties 733 (1992), 1356 (2001) en 1425 (2002) van de Veiligheidsraad van de Verenigde Naties (UNSCR), Gemeenschappelijk Standpunt 2002/960/GBVB betreffende beperkende maatregelen tegen Somalië vastgesteld ( 1 ) . (2) De Raad heeft op 16 februari 2009, ter uitvoering van UNSCR 1844 (2008), Gemeenschappelijk Standpunt 2009/138/GBVB betreffende beperkende maatregelen tegen Somalië en tot intrekking van Gemeenschappelijk Standpunt 2002/960/GBVB ( 2 ) vastgesteld. De Raad heeft op 1 maart 2010, ter uitvoering van UNSCR 1907 (2009), Besluit 2010/126/GBVB tot wijziging van Gemeenschappelijk Standpunt 2009/138/GBVB ( 3 ) vastgesteld. (3) De Raad heeft op 26 april 2010, ingevolge UNSCR 1916 (2010) en de vaststelling van de lijst van personen en entiteiten die het voorwerp uitmaken van beperkende maatregelen van het Sanctiecomité dat bij UNSCR 751 (1992) betreffende Somalië is ingesteld („het Sanctiecomité”), Besluit 2010/231/GBVB betreffende beperkende maatregelen tegen Somalië en tot intrekking van Gemeenschappelijk Standpunt 2009/138/GBVB ( 4 ) vastgesteld. (4) Het Sanctiecomité heeft op 28 juli 2011 de lijst van personen en entiteiten die het voorwerp uitmaken van beperkende maatregelen geactualiseerd. (5) De Veiligheidsraad van de Verenigde Naties heeft op 29 juli 2011 resolutie 2002 (2011) aangenomen, houdende uitbreiding van de aanwijzingscriteria tot politieke en militaire leiders die, in strijd met het internationaal recht, in Somalië kinderen in gewapende conflicten rekruteren of inzetten, en tot personen en entiteiten die in Somalië het internationaal recht schenden door burgers, in het bijzonder kinderen en vrouwen, als doelwit te nemen in gewapende conflicten, met name hen te doden of verminken of te onderwerpen aan seksueel en gendergeweld, aanslagen tegen scholen en ziekenhuizen te plegen, en zich schuldig te maken aan ontvoering en deportatie. (6) Voorts wordt in UNSCR 2002 (2011) meer duidelijkheid verschaft omtrent de vrijstelling op grond waarvan tegoeden, andere financiële activa of economische middelen beschikbaar kunnen worden gesteld die nodig zijn voor de tijdige verstrekking van spoedeisende humanitaire hulp in Somalië door de Verenigde Naties, gespecialiseerde agentschappen of programma’s daarvan, humanitaire organisaties met waarnemersstatus in de Algemene Vergadering van de Verenigde Naties die humanitaire hulp verstrekken, of hun uitvoerende partners. (7) Besluit 2010/231/GBVB moet dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit 2010/231/GBVB wordt als volgt gewijzigd: 1. Artikel 2 wordt vervangen door: „Artikel 2 De in artikel 3, artikel 5, lid 1, en artikel 6, leden 1 en 2, bepaalde beperkende maatregelen worden opgelegd aan personen en entiteiten die door het Sanctiecomité zijn aangewezen, en die: — handelingen verrichten of steunen die de vrede, de veiligheid of de stabiliteit van Somalië bedreigen, met inbegrip van handelingen die het akkoord van Djibouti van 18 augustus 2008 of het politieke proces bedreigen, dan wel de federale overgangsinstellingen of Amisom met geweld bedreigen; — het wapenembargo en de in artikel 1 genoemde aanverwante maatregelen hebben geschonden; — de levering van humanitaire bijstand aan Somalië of de toegang tot, of verdeling van, humanitaire bijstand in Somalië belemmeren; — als politieke of militaire leiders in strijd met het vigerende internationale recht kinderen rekruteren of inzetten bij gewapende conflicten; — in Somalië het internationaal recht schenden door burgers, in het bijzonder kinderen en vrouwen, als doelwit te nemen in gewapende conflicten, met name hen te doden of verminken of te onderwerpen aan seksueel en gendergeweld, aanslagen tegen scholen en ziekenhuizen te plegen, en zich schuldig te maken aan ontvoering en deportatie. De lijst van de bedoelde personen en entiteiten is in de bijlage vervat.”. 2. Artikel 6, lid 6, wordt vervangen door: „6.   De leden 1 en 2 zijn niet van toepassing op de beschikbaarstelling van tegoeden, andere financiële activa of economische middelen die nodig zijn voor de tijdige verstrekking van spoedeisende humanitaire hulp in Somalië door de Verenigde Naties, gespecialiseerde agentschappen of programma’s daarvan, humanitaire organisaties met de status van waarnemer in de Algemene Vergadering van de Verenigde Naties die humanitaire hulp verstrekken, of hun uitvoerende partners.”. Artikel 2 De bijlage bij Besluit 2010/231/GBVB wordt vervangen door de tekst in de bijlage bij dit besluit. Artikel 3 Dit besluit treedt in werking op de dag waarop het wordt vastgesteld. Gedaan te Brussel, 26 september 2011. Voor de Raad De voorzitter M. KOROLEC ( 1 ) PB L 334 van 11.12.2002, blz. 1 . ( 2 ) PB L 46 van 17.2.2009, blz. 73 . ( 3 ) PB L 51 van 2.3.2010, blz. 18 . ( 4 ) PB L 105 van 27.4.2010, blz. 17 . BIJLAGE „BIJLAGE LIJST VAN DE IN ARTIKEL 2 BEDOELDE PERSONEN EN ENTITEITEN I. Personen 1. Yasin Ali Baynah (alias a) Ali, Yasin Baynah, b) Ali, Yassin Mohamed, c) Baynah, Yasin, d) Baynah, Yassin, e) Baynax, Yasiin Cali, f) Beenah, Yasin, g) Beenah, Yassin, h) Beenax, Yasin, i) Beenax, Yassin, j) Benah, Yasin, k) Benah, Yassin, l) Benax, Yassin, m) Beynah, Yasin, n) Binah, Yassin, o) Cali, Yasiin Baynax) Geboortedatum: 24 december 1965. Nationaliteit: Somalië. Andere nationaliteit: Zweden. Plaats: Rinkeby, Stockholm, Zweden; Mogadishu, Somalië. Datum plaatsing op de VN-lijst: 12 april 2010. Yasin Ali Baynah heeft aangezet tot het plegen van aanslagen tegen de federale overgangsregering en de missie van de Afrikaanse unie in Somalië (Amisom). Voorts heeft hij steun en fondsen verzameld namens de alliantie voor de herbevrijding van Somalië en namens Hisbul Islam, die beide metterdaad de vrede en veiligheid in Somalië in gevaar hebben gebracht, en met name het akkoord van Djibouti hebben verworpen en aanslagen tegen de TFG en de Amisom hebben gepleegd. 2. Hassan Dahir Aweys (alias a) Ali, Sheikh Hassan Dahir Aweys, b) Awes, Hassan Dahir, c) Awes, Shaykh Hassan Dahir, d) Aweyes, Hassen Dahir, e) Aweys, Ahmed Dahir, f) Aweys, Sheikh, g) Aweys, Sheikh Hassan Dahir, h) Dahir, Aweys Hassan, i) Ibrahim, Mohammed Hassan, j) OAIS, Hassan Tahir, k) Uways, Hassan Tahir, l) „Hassan, Sheikh”). Geboortedatum: 1935. Burger van: Somalië. Nationaliteit: Somalië. Plaats: Somalië. Datum plaatsing op de VN-lijst: 12 april 2010. Hassan Dahir Aweys is en blijft politiek en ideologisch voorman van een reeks gewapende oppositiegroepen die zich schuldig hebben gemaakt aan herhaalde schendingen van het algemene en algehele wapenembargo en/of aan feiten die een bedreiging vormen voor het vredesakkoord van Djibouti, de federale overgangsregering (TFG) en de leden van de missie van de Afrikaanse Unie in Somalië (Amisom). Van juni 2006 tot september 2007 was Aweys voorzitter van het centraal comité van de Unie van islamitische rechtbanken; in juli 2008 riep hij zich uit tot voorzitter van de Asmara-vleugel van de alliantie voor de herbevrijding van Somalië; en in mei 2009 werd hij voorzitter van Hisbul Islam, een alliantie van groeperingen die de TFG bestrijden. In al deze hoedanigheden heeft Awey door uitspraken en optreden blijk gegeven van het ondubbelzinnige en vaste voornemen de TFG te ontwrichten en de Amisom met geweld uit Somalië te verdrijven. 3. Hassan Abdullah Hersi Al-Turki (alias a) Al-Turki, Hassan, b) Turki, Hassan, c) Turki, Hassan Abdillahi Hersi, d) Turki, Sheikh Hassan, e) Xirsi, Xasan Cabdilaahi, f) Xirsi, Xasan Cabdulle) Geboortedatum: circa 1944. Geboorteplaats: Ogaden-regio, Ethiopië. Nationaliteit: Somalië. Plaats: Somalië. Datum plaatsing op de VN-lijst: 12 april 2010. Hassan Abdullah Hersi Al-Turki is al sinds midden jaren negentig prominent militieleider, en heeft herhaaldelijk het wapenembargo geschonden. In 2006 leverde Al-Turki troepen voor de machtsovername in Mogadishu door de aan Al-Shabaab gelieerde Unie van islamitische rechtbanken, waarin hij zich als militair leider opwierp. Sinds 2006 laat hij diverse gewapende groeperingen, waaronder Al-Shabaab, trainen in het door hem gecontroleerde gebied. In september 2007 was in een nieuwsvideo van Al-Jazeera te zien hoe onder zijn leiding milities werden getraind. 4. Ahmed Abdi aw-Mohamed (alias a) Abu Zubeyr, Muktar Abdirahman, b) Abuzubair, Muktar Abdulrahim, c) Aw Mohammed, Ahmed Abdi, d) Aw-Mohamud, Ahmed Abdi, e) „Godane”, f) „Godani”, g) „Mukhtar, Shaykh”, h) „Zubeyr, Abu”) Geboortedatum: 10 juli 1977. Geboorteplaats: Hargeysa, Somalië. Nationaliteit: Somalië. Datum plaatsing op de VN-lijst: 12 april 2010. Ahmed Abdi Aw-Mohamed is een prominent leider van Al-Shabaab, waarvan hij in december 2007 publiekelijk als emir werd opgevoerd. Hij is belast met de bevelvoering over operaties van Al-Shabaab in geheel Somalië. Aw-Mohamed wijst het vredesproces van Djibouti af als een buitenlands complot; in mei 2009 gaf hij in een geluidsopname voor de Somalische media toe dat zijn troepen bij recente gevechten in Mogadishu waren betrokken. 5. Fuad Mohamed Khalaf (alias a) Fuad Mohamed Khalif, b) Fuad Mohamed Qalaf, c) Fuad Mohammed Kalaf, d) Fuad Mohamed Kalaf, e) Fuad Mohammed Khalif, f) Fuad Khalaf, g) Fuad Shongale, h) Fuad Shongole, i) Fuad Shangole, j) Fuad Songale, k) Fouad Shongale, l) Fuad Muhammad Khalaf Shongole) Nationaliteit: Somalië. Plaats: Mogadishu, Somalië. Alternatieve verblijfsplaats: Somalië. Datum plaatsing op de VN-lijst: 12 april 2010. Fuad Mohamed Khalaf heeft de financiële ondersteuning van Al-Shabaab gefaciliteerd; in mei 2008 organiseerde hij in moskeeën in Kismaayo in Somalia twee bijeenkomsten om fondsen te werven voor Al-Shabaab. In april 2008 pleegden Khalaf en anderen aanslagen met bomauto’s tegen Ethiopische basissen en tegen de Somalische federale overgangsregering in Mogadishu. In mei 2008 bezette hij met een gewapend commando een politiebureau in Mogadishu, waarbij verscheidene soldaten werden gedood of gewond. 6. Bashir Mohamed Mahamoud (alias a) Bashir Mohamed Mahmoud, b) Bashir Mahmud Mohammed, c) Bashir Mohamed Mohamud, d) Bashir Mohamed Mohamoud, e) Bashir Yare, f) Bashir Qorgab, g) Gure Gap, h) „Abu Muscab”, i) „Qorgab”) Geboortedatum: circa 1979-1982. Alternatieve geboortedatum: 1982. Nationaliteit: Somalië. Plaats: Mogadishu, Somalië. Datum plaatsing op de VN-lijst: 12 april 2010. Bashir Mohamed Mahamoud is militair bevelhebber bij Al-Shabaab. Eind 2008 was hij een van de circa tien leden van de leiding. Samen met een handlanger was hij verantwoordelijk voor de mortieraanslag van 10 juni 2009 tegen de Somalische federale overgangsregering in Mogadishu. 7. Mohamed Sa’id (alias a) „Atom”, b) Mohamed Sa’id Atom, c) Mohamed Siad Atom) Geboortedatum: circa 1966. Geboorteplaats: Galgala, Somalië. Plaats: Galgala, Somalië. Alternatieve verblijfplaats: Badhan, Somalië. Datum plaatsing op de VN-lijst: 12 april 2010. Mohamed Sa’id „Atom” is verantwoordelijk voor feiten die de vrede, de veiligheid of de stabiliteit in Somalië bedreigen. Hij heeft, in strijd met het wapenembargo tegen Somalië, al dan niet rechtstreeks wapens of aanverwant materieel geleverd, verkocht of overgebracht, dan wel advies, opleiding of bijstand - met name financiering en financiële bijstand - verstrekt. Atom is een van de voornaamste leveranciers van wapens en munitie voor operaties van Al-Shabaab in de regio Puntland. Hij geldt als leider van een militie die in 2006 is opgedoken in Sanaag, de oostelijke regio van Noord-Somalië. De militie telt wel 250 leden; zij was betrokken bij ontvoeringen, piraterij en terrorisme, en voert zelf haar wapens in, in strijd met het wapenembargo. Atom heeft zijn gezag gevestigd als voornaamste militaire factor in het gebied, waarvan de belangrijkste basis zich nabij Galgala en een tweede basis zich bij Badhan bevindt. Volgens bepaalde gegevens is Atom lid van Al-Shabaab en zou hij instructies ontvangen van Al-Shabaab-leider Fu’aad Mohamed Khalaf. Voorts zou hij betrokken zijn bij wapensmokkel naar Somalië. Blijkens een aantal bronnen ontvangen zijn troepen wapens en uitrusting uit Jemen en Eritrea. In een rapport van december 2008 maakt een ooggetuige gewag van zes zulke leveringen binnen een tijdspanne van vier weken begin 2008; elk ervan was goed voor twee pick-ups vol lichte wapens, munitie en raketgranaten. Een zakenman uit Bossaso, bekend met de wapenhandel, zegt dat de voor Atom bestemde transporten niet op de wapenmarkt komen; zij zouden worden ingehouden voor eigen gebruik of worden doorgeleverd aan afnemers in Zuid-Somalië, waar Al-Shabaab opereert. De troepen van Atom hebben een rol gespeeld bij de ontvoering van een Duitse hulpverlener, bij de ontvoering van twee Somali’s in de omgeving van Bossaso, en bij een bomaanslag tegen Ethiopische migranten in Bossaso op 5 februari 2008, waarbij 20 doden en meer dan 100 gewonden vielen. De militie van Atom was misschien ook zijdelings betrokken bij de ontvoering van een Duits paar, dat in juni 2008 door piraten gevangen was genomen. 8. Fares Mohammed Mana’a (alias Faris Mana’a, b) Fares Mohammed Manaa) Geboortedatum: 8 februari 1965. Geboorteplaats: Sadah, Jemen. Paspoortnummer: 00514146; plaats van afgifte: Sanaa, Jemen. Identiteitskaart nr.: 1417576. plaats van afgifte: Al-Amana, Jemen; datum van afgifte: 7 januari 1996. Datum plaatsing op de VN-lijst: 12 april 2010. Fares Mohammed Mana’a heeft, in strijd met het wapenembargo tegen Somalië, al dan niet rechtstreeks wapens of aanverwant materieel geleverd, verkocht of overgebracht. Mana’a staat bekend als wapensmokkelaar. In oktober 2009 stond hij bovenaan op een zwarte lijst van wapenhandelaars, door de Jemenitische regering gepubliceerd om de toevloed van wapens in te dammen; het land telde naar verluidt al meer wapens dan inwoners. „Dat Faris Mana’a een belangrijk wapensmokkelaar is, is algemeen bekend,” aldus een verslag van juni 2009 van een Amerikaans journalist en commentator over Jemenitische aangelegenheden, die het halfjaarlijkse landenverslag schrijft en heeft meegewerkt aan Jane’s Intelligence Group. In een artikel van december 2007 in de Yemen Times wordt hij aangeduid als „Sjeik Fares Mohammed Mana’a, wapenhandelaar”. In januari 2008 wordt in dezelfde krant naar hem verwezen als „Sjeik Fares Mohammed Mana’a, wapenverkoper”. Medio 2008 blijft Jemen een draaischijf van illegale wapentransport naar de Hoorn van Afrika, vooral over zee naar Somalië. Volgens onbevestigde berichten heeft Faris Mana’a herhaaldelijk deelgenomen aan het transport van wapens naar Somalië. In 2004 speelde hij een rol bij contracten over wapens uit Oost-Europa die aan Somalische strijders zouden zijn verkocht. Hoewel sinds 1992 een VN-wapenembargo tegen Somalië geldt, blijkt Mana’a zeker nog tot 2003 betrokken te zijn geweest bij wapensmokkel naar het land. Mana’a was in 2003 gegadigde voor de aankoop van duizenden wapens uit Oost-Europa, die hij naar eigen zeggen deels in Somalië wilde verkopen. 9. Hassan Mahat Omar (alias.: a) Hassaan Hussein Adam, b) Hassane Mahad Omar, c) Xassaan Xuseen Adan, d) Asan Mahad Cumar, e) Abu Salman, f) Abu Salmaan, g) Sheikh Hassaan Hussein) Geboren: 10 april 1979. Geboorteplaats: Garissa, Kenia. Nationaliteit: mogelijk Ethiopië. Paspoortnummer: A 1180173 Kenia, verstrijkt 20 augustus 2017. Identiteitskaart nr.: 23446085 Plaats: Nairobi (Kenia). Datum plaatsing op de VN-lijst: 28 juli 2011. Mohamed Sa’id „Atom” is verantwoordelijk voor feiten die de vrede, de veiligheid of de stabiliteit in Somalië bedreigen. Hij is imam en een van de leiders van Masjid-ul-Axmar, een informeel centrum in Nairobi dat banden heeft met Al-Shabaab. Hij rekruteert nieuwe leden en werft fondsen voor Al-Shabaab, met name op de daaraan verwante website alqimmah.net. Ook heeft hij in een chatroom van Al-Shabaab fatwa’s uitgesproken waarin opgeroepen werd tot het plegen van aanslagen tegen de TFG. 10. Omar Hammami (alias.: a) Abu Maansuur Al-Amriki, b) Abu Mansour Al-Amriki, c) Abu Mansuur Al-Amriki, d) Umar Hammami, e) Abu Mansur Al-Amriki) Geboortedatum: 6 mei 1984. Geboorteplaats: Alabama, Verenigde Staten Nationaliteit: Verenigde Staten. Zou tevens Syrisch onderdaan zijn. Paspoortnummer: 403062567 (US). Nummer sociale zekerheid: 423-31-3021 (US). Plaats: Somalië. Overige informatie: Gehuwd met een Somalische. Woonde in 2005 in Egypte en verhuisde in 2009 naar Somalië. Datum plaatsing op de VN-lijst: 28 juli 2011. Omar Hammami is verantwoordelijk voor feiten die de vrede, de veiligheid of de stabiliteit in Somalië bedreigen. Hij is een prominent lid van Al-Shabaab. Hij rekruteert, financiert en betaalt buitenlandse strijders in Somalië. Hij wordt beschreven als expert in explosieven en oorlogvoering in het algemeen. Sinds oktober 2007 komt hij voor in televisiereportages en propagandavideo’s van Al-Shabaab. In een video was te zien hoe hij training gaf aan soldaten van Al-Shabaab. In video’s en op websites heeft hij wervingsboodschappen voor Al-Shabaab uitgesproken. II. Entiteiten Al-Shabaab (alias a) Al-Shabab, b) Shabaab, c) The Youth, d) Mujahidin Al-Shabaab Movement, e) Mujahideen Youth Movement, f) Mujahidin Youth Movement, g) MYM, h) Harakat Shabab Al-Mujahidin, i) Hizbul Shabaab, j) Hisb’ul Shabaab, k) Al-Shabaab Al-Islamiya, l) Youth Wing, m) Al-Shabaab Al-Islaam, n) Al-Shabaab Al-Jihaad, o) The Unity Of Islamic Youth, p) Harakat Al-Shabaab Al-Mujaahidiin, q) Harakatul Shabaab Al Mujaahidiin, r) Mujaahidiin Youth Movement). Plaats: Somalië Datum plaatsing op de VN-lijst: 12 april 2010. Al-Shabaab is verantwoordelijk voor feiten die de vrede, de veiligheid of de stabiliteit in Somalië bedreigen, met name, maar niet uitsluitend: feiten die het akkoord van Djibouti van 18 augustus 2008 of het politieke proces in gevaar brengen; en feiten die een bedreiging vormen voor de federale overgangsinstellingen, de missie van de Afrikaanse Unie in Somalië (Amisom), of andere internationale vredeshandhavingsoperaties in Somalië. Al-Shabaab heeft voorts de levering van humanitaire bijstand aan Somalië of de toegang tot, of verdeling van, humanitaire bijstand in Somalië belemmerd. De voorzitter van het comité van de Veiligheidsraad dat bij resolutie 751 (1992) betreffende Somalië is ingesteld, heeft op 29 juli 2009 in de Veiligheidsraad verklaard dat Al-Shabaab en Hisb’ul Islam herhaaldelijk in het openbaar de verantwoordelijkheid hebben opgeëist voor de aanslagen tegen de federale overgangsregering (TFG) en Amisom. Al-Shabaab zegt ook verantwoordelijk te zijn voor de moord op ambtenaren van de TFG; op 19 juli 2009 viel het binnen in de plaatselijke kantoren van UNOPS, UNDSS en UNDP in de regio’s Bay en Bakool, die vervolgens in strijd met punt c) van resolutie 1844 (2008) werden gesloten. Al-Shabaab heeft herhaaldelijk de toegang tot, of verdeling van, humanitaire bijstand in Somalië belemmerd. In het rapport dat de Veiligheidsraad van de Verenigde Naties op 20 juli 2009 aan de secretaris-generaal heeft uitgebracht over de situatie in Somalië staat het volgende te lezen over de activiteiten van Al-Shabaab in Somalië: Opstandige groepen als Al-Shabaab zouden particuliere ondernemingen afpersen en jongeren, onder meer kindsoldaten, werven voor de strijd tegen de regering in Mogadishu. Al-Shabaab telt naar eigen zeggen buitenlanders in de gelederen, en verklaart openlijk dat het in Mogadishu samen met Al-Qaida de regering van Somalië uit het zadel tracht te lichten. De buitenlanders, naar verluidt vaak afkomstig uit Pakistan en Afghanistan, zijn goed getraind en hebben gevechtservaring. Geconstateerd is dat ze kappen droegen tijdens offensieve operaties tegen regeringstroepen in Mogadishu en aangrenzende regio’s. Al-Shabaab heeft zijn strategie van dwang en intimidatie tegen de Somalische bevolking geïntensiveerd, zoals blijkt uit de zorgvuldig uitgekozen, „lonende” moordaanslagen en arrestaties van stamoudsten, die vaak ook worden gedood. Op 19 juni 2009 kwam Omar Hashi Aden, minister van nationale veiligheid, om bij een zware zelfmoordaanslag met een bomauto in Beletwyne, waarbij meer dan 30 doden vielen; de aanslag werd krachtig veroordeeld door de internationale gemeenschap en over een breed front in de Somalische samenleving. Volgens het rapport van december 2008 van de Monitorgroep Somalië van de VN-Veiligheidsraad (2008/769), is Al-Shabaab verantwoordelijk voor tal van aanslagen die de afgelopen jaren in het land zijn gepleegd: — in september 2008 werd een Somalische chauffeur, in dienst van het Wereldvoedselprogramma, vermoord en onthoofd; — op 6 februari 2008 werden bij een bomaanslag op een markt in Puntland 20 mensen gedood en meer dan 100 gewond; — gepoogd werd met een reeks bom- en moordaanslagen in Somaliland de parlementsverkiezingen in 2006 te saboteren; — in 2003 en 2004 werden verscheidene buitenlandse hulpverleners vermoord. Volgens berichten is Al-Shabaab op 20 juli 2009 in Somalië binnengevallen in gebouwen van de Verenigde Naties, en heeft het drie VN-bureaus gesloten in gebieden onder zijn controle. Voorts zijn tijdens gevechten tussen troepen van de Somalische federale overgangsregering en opstandelingen van Al-Shabaab en Hizbul Islam op 11 en 12 juli 2009 meer dan 60 doden gevallen. Op 11 juli vuurde Al-Shabaab vier mortiergranaten af op Villa Somalia, waardoor drie soldaten van de missie van de Afrikaanse Unie in Somalië (Amisom) werden gedood, en acht werden gewond. Blijkens een bericht d.d. 22 februari 2009 van de British Broadcasting Corporation had Al-Shabaab de verantwoordelijkheid opgeëist voor een zelfmoordaanslag met een bomauto tegen een militaire basis van de Afrikaanse Unie in Mogadishu, en had de Afrikaanse Unie bevestigd dat 11 leden van haar vredesmacht waren gedood en 15 gewond. Reuters publiceerde op 14 juli 2009 het bericht dat militanten van Al-Shabaab in 2009 terreinwinst boekten met hun guerrilla-aanvallen tegen troepen van Somalië en de Afrikaanse Unie. Op 10 juli 2009 maakte Voice of America bekend dat Al-Shabaab in mei 2009 betrokken was geweest bij een aanval tegen Somalische regeringstroepen. Op de website van de Council on Foreign Relations stond in een artikel van 27 februari 2009 te lezen dat Al-Shabaab sinds 2006 in opstand is tegen de Somalische overgangsregering en haar Ethiopische medestanders. Al-Shabaab heeft elf Burundese soldaten gedood bij de bloedigste aanslag tegen AU-vredestroepen sinds zij in Somalië zijn ingezet; en laat weten dat het in Mogadishu zware gevechten heeft geleverd waarbij ten minste vijftien doden zijn gevallen.”",
  "source": "EUR LEX"
}