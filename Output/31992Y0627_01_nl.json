{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992Y0627(01):NL:HTML\">",
  "content": "EUR-Lex - 31992Y0627(01) - NL Avis juridique important | 31992Y0627(01) Resolutie van het Raadgevend Comité van de Europese Gemeenschap voor Kolen en Staal betreffende een nieuw beleid voor de toekomst van de communautaire ijzer- en staalindustrie Publicatieblad Nr. C 161 van 27/06/1992 blz. 0003 - 0004 RESOLUTIE VAN HET RAADGEVEND COMITÉ VAN DE EUROPESE GEMEENSCHAP VOOR KOLEN EN STAAL betreffende een nieuw beleid voor de toekomst van de communautaire ijzer- en staalindustrie (92/C 161/03) (Met algemene stemmen goedgekeurd tijdens de 299e zitting van 2 juni 1992) HET RAADGEVEND COMITE VAN DE EUROPESE GEMEENSCHAPPEN VOOR KOLEN EN STAAL, -  zich baserend op het memorandum van de staalproducenten van de Gemeenschap tot vaststelling van \"Een nieuw beleid voor de toekomst van de communautaire ijzer- en staalindustrie\", - overwegende dat de communautaire ijzer- en staalindustrie een uiterst kritieke periode doormaakt, die wordt gekenmerkt door een internationale recessie van de industrie, door een verscherpte internationale concurrentie, door gedrukte prijzen en afname van de vraag, alsook door de toenemende invoer uit landen die niet aan dezelfde economische regels gebonden zijn, - overwegende dat de herstructurering van de communautaire ijzer- en staalindustrie dient te worden voortgezet ten einde het concurrentievermogen van de communautaire ijzer- en staalindustrie te handhaven, - overwegende dat het EGKS-Verdrag de Commissie specifieke taken en uitgebreide en bijzondere verantwoordelijkheden heeft opgelegd en dat zij zich hiervan op doeltreffende wijze dient te kwijten, verzoekt de Commissie haar verantwoordelijkheid op zich te nemen, overeenkomstig de volgende voorstellen: a)  ten einde het prijspeil van de ijzer- en staalprodukten in deze kritieke periode te corrigeren - om dit zodoende aan de ontwikkeling van de kostprijzen aan te passen - verzoekt deze industrie de Commissie haar te helpen regelmatig en nauwkeurig marktonderzoek uit te voeren en de doorzichtigheid van de markt te verbeteren. Met het oog hierop dienen, overeenkomstig artikel 46 van het Verdrag, elke drie maanden programma's vooruitzichten te worden opgesteld voor iedere categorie van ijzer- en staalprodukten. Daartoe zouden de ondernemingen op vrijwillige basis hun voorgenomen produktie en leveranties aan de Commissie mede moeten delen, die aan de hand van deze gegevens zou kunnen bijdragen tot de totstandkoming van een evenwichtigere markt; b) ten einde de kosten van de ijzer- en staalindustrie te verlagen - zonder echter de concurrentievoorwaarden binnen de Gemeenschap te verstoren - dient de fusie van ondernemingen te worden vergemakkelijkt en aangemoedigd, aangezien het concentratieniveau hier lager ligt dan bij de  internationale concurrentie en de voornaamste concurrerende industriële sectoren of afnemers; c) om de negatieve gevolgen van de invoer uit derde landen voor de prijzen te vermijden, dient de Commissie te beschikken over de personele en reglementaire middelen die noodzakelijk zijn om de anti-dumping- en anti-subsidieprocedures van de GATT toe te passen, door de klachten op korte termijn te onderzoeken, zonder overwegingen van niet-commerciële aard te laten gelden. Zij dient met name onverwijld de vrijwaringsclausules toe te passen die zijn voorzien in de Associatieovereenkomsten met de landen van Oost-Europa waarvan de uitvoer, die sinds begin 1992 sterk is toegenomen, een zeer destabiliserende invloed op de prijzen heeft; d) zonder vooruit te lopen op de toekomst van het EGKS-Verdrag en ten einde de gevolgen op de middellange termijn van de verzwakking van de financiële positie van de communautaire ijzer- en staalindustrie te beperken, dient de Commissie - zoals reeds door het Raadgevend Comité is gevraagd in zijn resolutie van 1 oktober 1991 (1) - de EGKS-heffing geleidelijk en bij wijze van uitzondering met het oog op de huidige situatie, ingrijpend te verlagen, aangezien dit een specifieke belasting is die niet van toepassing is op de invoer of op concurrerende produkten. Zij dient het gebruik van de EGKS-middelen, met inbegrip van de EGKS-reserves, uitsluitend op de behoeften van de steenkolen- en ijzer- en staalindustrie en van de werknemers in deze sector af te stemmen. Ten einde de wederaanpassing en de rendabele herplaatsing van de overtollige arbeidskrachten te bevorderen, dient zij optimaal gebruik te maken van de in artikel 56 voorziene instrumenten. Zij dient uiteraard af te zien van elke gedachte aan een bestraffing van het gebruik van staal (bij voorbeeld de CO2-heffing) - zoals is verzocht in de resolutie van 3 april 1992 (2) van het Raadgevend Comité; e) ten einde de communautaire ijzer- en staalindustrie te helpen haar traditionele exportvolume naar de Verenigde Staten te handhaven, moet de Commissie vastberaden optreden tegen elke Amerikaanse poging om dit exportvolume te verminderen en moet zij samen met de ijzer- en staalondernemingen trachten de voorwaarden te scheppen om de onderhandelingen over een multilaterale staalovereenkomst te kunnen hervatten, omdat dit de enige methode vormt om het vrije handelsverkeer op internationaal niveau te garanderen; f) de Commissie dient uiterst kritisch te staan tegenover de subsidies aan de ijzer- en staalindustrie, vooral met het oog op de overcapaciteit in de Gemeenschap. Mochten de Commissie en de Regeringen van de Lid-Staten om politieke redenen toestemming voor nieuwe subsidies als onvermijdelijk beschouwen, dan dient met deze steun een oplossing te worden nagestreefd van de sociale gevolgen van de herstructurering. Bovendien dient de Commissie zich ervan te vergewissen dat de haar voorgelegde reorganisatieplannen, ter compensatie van de subsidieaanvragen een capaciteits- en produktievermindering bewerkstelligen die zo groot is dat de niet-gesubsidieerde ijzer- en staalondernemingen daardoor, dank zij de toename van hun produktie in de huidige marktsituatie, de gelegenheid krijgen hun kosten te verlagen. (1) PB nr. C 291 van 8. 11. 1991, blz. 2. (2) PB nr. C 127 van 19. 5. 1992, blz. 2.",
  "source": "EUR LEX"
}