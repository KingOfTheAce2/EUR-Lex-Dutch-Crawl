{
  "url": "http://www.w3.org/1999/xhtml\">",
  "content": "L_2011193NL.01000501.xml 23.7.2011 NL Publicatieblad van de Europese Unie L 193/5 BESLUIT VAN DE RAAD van 28 juni 2011 inzake het door de Europese Unie in het bij de Overeenkomst waarbij een associatie tot stand wordt gebracht tussen de Europese Gemeenschap en haar lidstaten, enerzijds, en de Republiek Chili, anderzijds, ingestelde Gemengd Comité van beheer voor sanitaire en fytosanitaire maatregelen in te nemen standpunt betreffende de wijziging van aanhangsel V.A. van bijlage IV bij die overeenkomst (Voor de EER relevante tekst) (2011/449/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 168, lid 4, onder b), in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Bij Besluit 2005/269/EG ( 1 ) , heeft de Raad namens de Gemeenschap de sluiting van de overeenkomst waarbij een associatie tot stand wordt gebracht tussen de Europese Gemeenschap en haar lidstaten, enerzijds, en de Republiek Chili, anderzijds (hierna „de associatieovereenkomst” genoemd), goedgekeurd. (2) Bijlage IV bij de associatieovereenkomst bevat een overeenkomst betreffende de sanitaire en fytosanitaire (SPS) maatregelen van toepassing op de handel in dieren en dierlijke producten, planten, plantaardige producten en andere goederen, alsmede dierenwelzijn, vastgesteld (hierna „de SPS-overeenkomst EU-Chili” genoemd). (3) Overeenkomstig artikel 16, lid 2, onder c), van de SPS-overeenkomst EU-Chili, is het bij artikel 89, lid 3, van de associatieovereenkomst opgerichte Gemengd Comité van beheer voor sanitaire en fytosanitaire maatregelen (hierna het „Gemengd Comité van beheer” genoemd) bevoegd om de aanhangsels I tot en met XII van de SPS-overeenkomst EU-Chili door middel van een besluit te wijzigen. (4) Aanhangsel V.A. van de SPS-overeenkomst EU-Chili moet prioritaire sectoren of subsectoren in volgorde van belangrijkheid bevatten waarvoor de gelijkwaardigheid kan worden erkend. (5) De Republiek Chili zou graag een verwerkingsbehandeling op tweekleppige weekdieren toepassen, waarin de toepasselijke wetgeving van de Unie niet voorziet. (6) Om te evalueren of met de voorgestelde verwerkingsbehandeling hetzelfde niveau van bescherming van de consument kan worden bereikt als met de behandeling waarin de wetgeving van de Unie voorziet, is het nodig dat de gelijkwaardigheid van beide behandelingen wordt beoordeeld. (7) Artikel 7, lid 4, tweede alinea, van de SPS-overeenkomst EU-Chili schrijft voor dat aanhangsel V.A. van de SPS-overeenkomst EU-Chili wordt gewijzigd om prioritaire sectoren of subsectoren vast te stellen voordat de procedure voor raadplegingen ter beoordeling van de gelijkwaardigheid kan worden ingeleid. De sector „visproducten” en zijn subsector „tweekleppige weekdieren” moeten derhalve worden opgenomen in de lijst van prioriteiten in dat aanhangsel. (8) Daartoe moet de Unie het in het hieraan gehechte ontwerpbesluit van het Gemengd Comité van beheer bepaalde standpunt innemen met betrekking tot de wijziging van aanhangsel V.A. bij bijlage IV bij de associatieovereenkomst, HEEFT HET VOLGENDE BESLUIT VASTGESTELD: Artikel 1 Het standpunt dat de Europese Unie in het bij de overeenkomst waarbij een associatie tot stand wordt gebracht tussen de Europese Gemeenschap en haar lidstaten, enerzijds, en de Republiek Chili, anderzijds, ingestelde Gemengd Comité van beheer voor sanitaire en fytosanitaire maatregelen (hierna het „Gemengd Comité van beheer” genoemd) moet innemen betreffende de wijziging van aanhangsel V.A. van de SPS-overeenkomst EU-Chili, wordt gebaseerd op het aan onderhavig besluit gehechte ontwerpbesluit van het Gemengd Comité van beheer. Artikel 2 Het besluit van het Gemengd Comité van beheer betreffende de wijziging van aanhangsel V.A. van de SPS-overeenkomst EU-Chili wordt na goedkeuring gepubliceerd in het Publicatieblad van de Europese Unie . Artikel 3 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Luxemburg, 28 juni 2011. Voor de Raad De voorzitter FAZEKAS S. ( 1 ) Besluit 2005/269/EG van de Raad van 28 februari 2005 betreffende de sluiting van de overeenkomst waarbij een associatie tot stand wordt gebracht tussen de Europese Gemeenschap en haar lidstaten, enerzijds, en de Republiek Chili, anderzijds ( PB L 84 van 2.4.2005, blz. 19 ). ONTWERP BESLUIT Nr. …/2011 VAN HET GEMENGD COMITÉ VAN BEHEER VOOR SANITAIRE EN FYTOSANITAIRE MAATREGELEN DAT IS INGESTELD BIJ DE OVEREENKOMST TUSSEN DE EUROPESE GEMEENSCHAP EN DE REPUBLIEK CHILI INZAKE SANITAIRE EN FYTOSANITAIRE MAATREGELEN VAN TOEPASSING OP DE HANDEL IN DIEREN EN DIERLIJKE PRODUCTEN, PLANTEN, PLANTAARDIGE PRODUCTEN EN ANDERE GOEDEREN, ALSMEDE DIERENWELZIJN van … tot wijziging van aanhangsel V.A. van bijlage IV bij de overeenkomst HET GEMENGD COMITÉ VAN BEHEER, Gezien de overeenkomst tussen de Europese Gemeenschap en haar lidstaten en de Republiek Chili inzake sanitaire en fytosanitaire maatregelen van toepassing op de handel in dieren en dierlijke producten, planten, plantaardige producten en andere goederen, alsmede dierenwelzijn (hierna „de SPS-overeenkomst EU-Chili” genoemd), en met name artikel 7, lid 4, tweede alinea, Overwegende hetgeen volgt: (1) Artikel 7, lid 1, van de SPS-overeenkomst EU-Chili bepaalt dat de erkenning van gelijkwaardigheid betrekking kan hebben op een aparte maatregel en/of een geheel van maatregelen en/of regelingen die van toepassing zijn op een sector of subsector. (2) Artikel 7, lid 4, van de SPS-overeenkomst EU-Chili bepaalt dat de sectoren of subsectoren waarvoor de procedure van erkenning van de gelijkwaardigheid kan worden ingeleid, in volgorde van prioriteit moeten worden vastgesteld in aanhangsel V.A. (3) De Republiek Chili heeft belangstelling getoond voor de opneming van tweekleppige weekdieren als een subsector van visserijproducten in aanhangsel V.A. als een prioritaire sector voor de inleiding van de beoordeling van de gelijkwaardigheid van de maatregelen die daarvoor gelden. (4) De partijen zijn het tijdens de vijfde vergadering van het Gemengd Comité van beheer erover eens geworden om de procedure tot dienovereenkomstige wijziging van aanhangsel V.A. van de SPS-overeenkomst EU-Chili in te leiden, HEEFT HET VOLGENDE BESLUIT VASTGESTELD: Artikel 1 Aanhangsel V.A. van de SPS-overeenkomst EU-Chili wordt vervangen door de tekst in de bijlage bij dit besluit. Artikel 2 Dit besluit, opgesteld in twee exemplaren, wordt ondertekend door de medevoorzitters van het Gemengd Comité van beheer of andere personen die gemachtigd zijn namens de partijen op te treden. Het wordt goedgekeurd door middel van een uitwisseling van schriftelijke nota’s tussen de twee secretariaten die optreden met toestemming van de partijen om de voltooiing van de nodige wettelijke interne procedures te certificeren. Artikel 3 Dit besluit treedt in werking op de dag van afgifte van de laatste uitgewisselde schriftelijke nota. Ondertekend te Santiago, [datum] Ondertekend te Brussel, [datum] Voor het Gemengd Comité van beheer Hoofd van de delegatie van de Republiek Chili Hoofd van de delegatie van de Europese Unie BIJLAGE Aanhangsel V PRIORITAIRE SECTOREN OF SUBSECTOREN WAARVOOR DE ERKENNING VAN GELIJKWAARDIGHEID KAN WORDEN AFGEGEVEN ALSMEDE VOORWAARDEN EN BEPALINGEN INZAKE VOORLOPIGE GOEDKEURING VAN INRICHTINGEN A.   Prioritaire sectoren of subsectoren waarvoor de erkenning van gelijkwaardigheid kan worden afgegeven 1. Sector: Visserijproducten Subsector: Tweekleppige weekdieren",
  "source": "EUR LEX"
}