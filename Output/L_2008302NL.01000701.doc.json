{
  "url": "http://www.w3.org/1999/xhtml\">",
  "content": "L_2008302NL.01000701.xml 13.11.2008 NL Publicatieblad van de Europese Unie L 302/7 BESCHIKKING VAN DE RAAD van 20 oktober 2008 betreffende de toekenning door de autoriteiten van Cyprus van buitengewone overheidssteun om de gevolgen van de droogte van 2007/2008 in de landbouwsector te beperken (2008/853/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 88, lid 2, derde alinea, Gezien het verzoek van de regering van Cyprus van 19 september 2008, Overwegende hetgeen volgt: (1) Cyprus heeft op 19 september 2008 bij de Raad een verzoek ingediend voor een beschikking overeenkomstig artikel 88, lid 2, derde alinea, van het Verdrag, volgens welke de Raad verklaart dat het plan van Cyprus om nationale steun te verlenen aan door extreme droogte getroffen Cypriotische landbouwers, teneinde hen in staat te stellen de productiecyclus van het volgende seizoen op gang te brengen, verenigbaar is met de gemeenschappelijke markt. (2) Cyprus heeft te kampen gehad met de op één na meest ernstige en langdurige droogte sedert 1900, als gevolg van een tekort aan neerslag in 2007 en 2008, waarbij augustus 2008 de heetste maand van het laatste decennium was en de neerslag van januari tot eind augustus 2008 slechts de helft van de normale waarden bereikte. (3) Volgens voorlopige gegevens over de oogst van 2008 heeft 95 % van het met graan bebouwde areaal helemaal niets opgebracht, terwijl de voederproductie zo drastisch is gedaald dat zelfs de minimale voedernormen voor herkauwers niet meer worden gedekt. (4) Het Cypriotische netwerk van dammen, dat eind 2005 ongeveer 150 miljoen m 3 water of 54,7 % van de totale capaciteit bevatte, bevat momenteel nog slechts 11 miljoen m 3 water of 4 % van de totale capaciteit, waardoor de autoriteiten verplicht waren de watervoorziening voor irrigatie begin 2007 strikt te rantsoeneren en in 2008 tot nul terug te brengen. (5) Die schade moet als des te ernstiger en uitzonderlijker worden beschouwd daar Cyprus in doeltreffende instrumenten voor risico- en crisisbeheer heeft voorzien. Cyprus past met name verbeterde irrigatietechnieken toe op bijna 95 % van het geïrrigeerde areaal en heeft een waterprijsbeleid ingevoerd alsook sancties om overmatig watergebruik en het verlies van water te ontmoedigen; daarnaast heeft het de installatie van systemen voor het recycleren van water in huizen bevorderd en stimulansen daarvoor verstrekt. Voorts bevat het nationaal programma voor plattelandsontwikkeling 2007-2013 van Cyprus reeds een aantal maatregelen ter verbetering van het gebruik van water. (6) Doordat het inkomen van de door droogte getroffen Cypriotische landbouwers drastisch is gedaald, dreigen zij niet over de nodige financiële middelen te beschikken om aan de onmiddellijke behoeften van hun gezin te voldoen en een nieuw seizoen te beginnen, waardoor het gevaar dreigt van buitengebruikstelling van grond, bodemerosie en woestijnvorming. (7) De te verlenen overheidssteun bedraagt 67,5 miljoen EUR en zal ten goede komen aan 34 000 landbouwers en 3 000 veehouders die daarvoor in aanmerking komen. (8) Om doeltreffend te zijn, moet de overheidssteun zo spoedig mogelijk worden toegekend en voor de landbouwers toegankelijk zijn. (9) De Commissie heeft vooralsnog geen advies over de aard en de verenigbaarheid van de steun gegeven. (10) Er is dus sprake van buitengewone omstandigheden, waardoor de steun in afwijking van de geldende bepalingen als verenigbaar kan worden beschouwd met de gemeenschappelijke markt, voor zover die steun strikt noodzakelijk is om de noodsituatie te verhelpen, HEEFT DE VOLGENDE BESCHIKKING VASTGESTELD: Artikel 1 Buitengewone aanvullende steun van de Cypriotische autoriteiten voor de landbouwsector voor een maximumbedrag van 67,5 miljoen EUR, wordt beschouwd als verenigbaar met de gemeenschappelijke markt. Artikel 2 Deze beschikking is gericht tot de Republiek Cyprus. Gedaan te Luxemburg, 20 oktober 2008. Voor de Raad De voorzitter J.-L. BORLOO",
  "source": "EUR LEX"
}