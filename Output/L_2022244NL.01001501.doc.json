{
  "url": "http://www.w3.org/1999/xhtml\">",
  "content": "L_2022244NL.01001501.xml 21.9.2022 NL Publicatieblad van de Europese Unie L 244/15 BESLUIT (GBVB) 2022/1625 VAN DE RAAD van 20 september 2022 betreffende de gevolgen van het besluit van de hoge vertegenwoordiger over de reorganisatie van de structuren voor civiele crisisbeheersing bij de Europese Dienst voor extern optreden wat betreft de functie van Commandant civiele operaties bij civiele crisisbeheersingsmissies DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Bij Besluit ADMIN(2022) 50 van 3 augustus 2022 heeft de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) besloten tot een reorganisatie van het centraal bestuur van de Europese Dienst voor extern optreden (EDEO), met name wat betreft het beheer van het civiel plannings- en uitvoeringsvermogen als bedoeld in artikel 4, lid 3, punt a), derde streepje, van Besluit 2010/427/EU van de Raad ( 1 ) . (2) De hoge vertegenwoordiger heeft met name besloten dat het civiel plannings- en uitvoeringsvermogen vanaf 16 september 2022 onder het gezag van een algemeen directeur in plaats van onder het gezag van een gewoon directeur komt te staan. (3) De algemeen directeur van het civiel plannings- en uitvoeringsvermogen vervult eveneens, op basis van en overeenkomstig elk besluit van de Raad tot vaststelling van een civiele crisisbeheersingsmissie op grond van artikel 42, lid 4, en artikel 43, lid 2, van Verdrag betreffende de Europese Unie, de functie van Commandant civiele operaties. (4) Bijgevolg, en om de rechtszekerheid te waarborgen, moeten alle verwijzingen naar de directeur van het civiel plannings- en uitvoeringsvermogen in bestaande besluiten van de Raad tot vaststelling van een civiele crisisbeheersingsmissie vanaf 16 september 2022 worden gelezen als verwijzingen naar de algemeen directeur van het civiel plannings- en uitvoeringsvermogen. In toekomstige besluiten van de Raad tot vaststelling van een civiele crisisbeheersingsmissie moet worden bepaald dat de algemeen directeur van het civiel plannings- en uitvoeringsvermogen de functie van Commandant civiele operaties vervult, HEEFT HET VOLGENDE BESLUIT VASTGESTELD: Artikel 1 Als gevolg van het besluit van de hoge vertegenwoordiger om het civiel plannings- en uitvoeringsvermogen van de EDEO onder het gezag van een algemeen directeur te plaatsen, zijn de relevante bepalingen van bestaande besluiten van de Raad tot vaststelling van een civiele crisisbeheersingsmissie waarin is bepaald dat de directeur van het civiele plannings- en uitvoeringsvermogen de Commandant civiele operaties is, van toepassing op de algemeen directeur van het civiele plannings- en uitvoeringsvermogen. Artikel 2 Dit besluit treedt in werking op de datum van de vaststelling ervan. Het is van toepassing met ingang van 16 september 2022. Gedaan te Brussel, 20 september 2022. Voor de Raad De voorzitter M. BEK ( 1 ) Besluit 2010/427/EU van de Raad van 26 juli 2010 tot vaststelling van de organisatie en werking van de Europese dienst voor extern optreden ( PB L 201 van 3.8.2010, blz. 30 ).",
  "source": "EUR LEX"
}