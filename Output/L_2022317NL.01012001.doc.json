{
  "url": "http://www.w3.org/1999/xhtml\"><!--",
  "content": "L_2022317NL.01012001.xml 9.12.2022 NL Publicatieblad van de Europese Unie L 317/120 UITVOERINGSBESLUIT (EU) 2022/2411 VAN DE RAAD van 6 december 2022 tot wijziging van Beschikking 2007/441/EG waarbij de Italiaanse Republiek wordt gemachtigd maatregelen toe te passen die afwijken van artikel 26, lid 1, punt a), en artikel 168 van Richtlijn 2006/112/EG betreffende het gemeenschappelijke stelsel van belasting over de toegevoegde waarde DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( 1 ) , en met name artikel 395, lid 1, eerste alinea, Gezien het voorstel van de Europese Commissie, Overwegende hetgeen volgt: (1) Krachtens artikel 168 van Richtlijn 2006/112/EG is een belastingplichtige gerechtigd de belasting over de toegevoegde waarde (btw) af te trekken ter zake van de goederen en diensten die hij ten behoeve van zijn belaste activiteiten heeft ontvangen. In artikel 26, lid 1, punt a), van die richtlijn is bepaald dat wanneer een tot het bedrijf behorend goed wordt gebruikt voor privédoeleinden van de belastingplichtige of van zijn personeel of, meer in het algemeen, voor andere dan bedrijfsdoeleinden, dit wordt beschouwd als een dienst onder bezwarende titel, die bijgevolg aan btw is onderworpen. (2) Bij Beschikking 2007/441/EG van de Raad ( 2 ) is Italië gemachtigd het recht op aftrek van de btw uit hoofde van artikel 168 van Richtlijn 2006/112/EG te beperken tot 40 % voor de aankoop van bepaalde gemotoriseerde wegvoertuigen, daaronder begrepen contracten voor montage of soortgelijke werkzaamheden, vervaardiging, intracommunautaire verwerving, invoer, leasing of verhuring, ombouw, reparatie of onderhoud, en daarmee samenhangende uitgaven, inclusief smeermiddelen en brandstof, wanneer het voertuig in kwestie niet uitsluitend voor bedrijfsdoeleinden wordt gebruikt. Voor voertuigen waarop deze beperking tot 40 % van toepassing is, verplicht Italië dat belastingplichtigen het gebruik voor privédoeleinden van voertuigen die tot het bedrijf van een belastingplichtige behoren, niet behandelen als een dienst onder bezwarende titel in overeenstemming met artikel 26, lid 1, punt a), van Richtlijn 2006/112/EG (de “bijzondere maatregelen”). (3) Beschikking 2007/441/EG verstrijkt op 31 december 2022. (4) Bij brief, ingekomen bij de Commissie op 19 april 2022, heeft Italië verzocht om machtiging tot verlenging tot en met 31 december 2025 van de bijzondere maatregelen. (5) Bij brief van 2 mei 2022 heeft de Commissie om aanvullende informatie verzocht, die Italië bij brief van 1 juni 2022 heeft verstrekt. (6) In antwoord op het verzoek van de Commissie heeft Italië een toelichting op het percentage van de beperking van het recht van aftrek van de btw verstrekt. Italië stelt dat een tarief van 40 % nog steeds gerechtvaardigd is. Het voert tevens aan dat de afwijking van de verplichting in artikel 26, lid 1, punt a), van Richtlijn 2006/112/EG nog steeds noodzakelijk is om dubbele belasting te voorkomen. Italië wijst er verder op dat die bijzondere maatregelen gerechtvaardigd zijn door de noodzaak om de btw-inning te vereenvoudigen en belastingontduiking door onjuiste administratie en valse aangifte te voorkomen. (7) Overeenkomstig artikel 395, lid 2, tweede alinea, van Richtlijn 2006/112/EG heeft de Commissie bij brief van 23 juni 2022 het verzoek dat Italië had ingediend doorgezonden aan de overige lidstaten. Bij brief van 24 juni 2022 heeft de Commissie Italië meegedeeld dat zij over alle gegevens beschikte die zij nodig achtte voor de beoordeling van het verzoek. (8) De toepassing van de bijzondere maatregelen na 31 december 2022 zal geen noemenswaardige invloed hebben op de totale belastingopbrengst in Italië in het stadium van het eindverbruik en geen negatieve gevolgen voor de eigen middelen van de Unie uit de btw. (9) Het is daarom passend de in Beschikking 2007/441/EG vastgestelde machtiging te verlengen. De verlenging van de bijzondere maatregelen moet in de tijd worden beperkt, zodat de Commissie de doeltreffendheid ervan evenals de toepasselijkheid van het percentage van de beperking van het recht van aftrek van de btw, kan evalueren. (10) Italië moet derhalve worden gemachtigd de bijzondere maatregelen te blijven toepassen tot en met 31 december 2025. (11) Indien Italië van oordeel zou zijn dat de bijzondere maatregelen noodzakelijk zijn na de datum waarop Beschikking 2007/441/EG verstrijkt en om ervoor te zorgen dat een verzoek tot verlenging van de bijzondere maatregelen tijdig wordt onderzocht, moeten voorschriften voor een dergelijk verzoek worden vastgesteld. (12) Beschikking 2007/441/EG moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Beschikking 2007/441/EG wordt als volgt gewijzigd: 1) Artikel 6 wordt vervangen door: “Artikel 6 Elk verzoek om verlenging van de bij deze beschikking verleende machtiging moet uiterlijk op 31 maart 2025 bij de Commissie worden ingediend. Een dergelijk verzoek moet vergezeld gaan van een verslag dat ook een evaluatie omvat van het percentage van de beperking van het recht van aftrek van de btw op basis van dit besluit.”. 2) Artikel 7 wordt vervangen door: “Artikel 7 Deze beschikking vervalt op 31 december 2025.”. Artikel 2 Dit besluit treedt in werking op de dag van de kennisgeving ervan. Artikel 3 Dit besluit is gericht tot de Italiaanse Republiek. Gedaan te Brussel, 6 december 2022. Voor de Raad De voorzitter Z. STANJURA ( 1 ) PB L 347 van 11.12.2006, blz. 1 . ( 2 ) Beschikking 2007/441/EG van de Raad van 18 juni 2007 waarbij de Italiaanse Republiek wordt gemachtigd maatregelen toe te passen die afwijken van artikel 26, lid 1, punt a), en artikel 168 van Richtlijn 2006/112/EG betreffende het gemeenschappelijke stelsel van belasting over de toegevoegde waarde ( PB L 165 van 27.6.2007, blz. 33 ).",
  "source": "EUR LEX"
}