{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32004D0023:NL:HTML\">",
  "content": "EUR-Lex - 32004D0023 - NL Avis juridique important | 32004D0023 2004/23/EG: Besluit van de Commissie van 29 december 2003 tot opening van een onderzoek op grond van artikel 27, lid 2 van Verordening (EG) nr. 2501/2001 van de Raad naar schending van de vrĳheid van vereniging in Belarus Publicatieblad Nr. L 005 van 09/01/2004 blz. 0090 - 0090 Besluit van de Commissie van 29 december 2003 tot opening van een onderzoek op grond van artikel 27, lid 2 van Verordening (EG) nr. 2501/2001 van de Raad naar schending van de vrijheid van vereniging in Belarus (2004/23/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 2501/2001 van de Raad van 10 december 2001 houdende toepassing van een schema van algemene tariefpreferenties voor de periode van 1 januari 2002 tot en met 31 december 2004(1), laatstelijk gewijzigd bij Verordening (EG) nr. 1686/2003 van de Commissie(2), en met name op artikel 27, lid 2, Overwegende hetgeen volgt: (1) De Commissie heeft informatie ontvangen over mogelijke schendingen van de vrijheid op vereniging in Belarus, welke informatie verstrekt werd door het Internationaal Verband van vrije vakverenigingen, het Europees Verbond van vrije vakverenigingen en het Wereldverbond van de arbeid. (2) Volgens artikel 26, lid 1, onder b), kunnen preferentiële regelingen ten aanzien van alle of bepaalde producten uit een begunstigd land tijdelijk worden ingetrokken op grond van \"ernstige en systematische schending van de vrijheid tot het oprichten van vakverenigingen, het recht tot collectieve onderhandeling of het beginsel van non-discriminatie in arbeid en beroep, dan wel het gebruik van kinderarbeid als omschreven in de desbetreffende ILO-Verdragen\". (3) De Commissie heeft de informatie over de mogelijke schending van de vrijheid van vereniging in Belarus onderzocht. Deze schending zou bestaan uit beperkingen op het recht van werknemers en werkgevers om zelf organisaties op te richten zonder inmenging van de overheid, inmenging van de overheid bij vakbondsverkiezingen, beperking van vakbondsactiviteiten en repressie van vakbondsleiders en -activisten, als omschreven in Verdrag nr. 87 betreffende de vrijheid tot het oprichten van vakverenigingen en de bescherming van het vakbondsrecht en Verdrag nr. 98 betreffende de toepassing van de beginselen van het recht zich te organiseren en collectief te onderhandelen van de Internationale Arbeidsorganisatie. De Commissie is van oordeel dat er voldoende gronden zijn om een onderzoek in te stellen. (4) De maatregelen van dit besluit zijn in overeenstemming met het advies van het Comité Algemene Preferenties, BESLUIT: Enig artikel De Commissie opent een onderzoek naar mogelijke schendingen van de vrijheid van vereniging in Belarus. Gedaan te Brussel, 29 december 2003. Voor de Commissie Pascal Lamy Lid van de Commissie (1) PB L 346 van 31.12.2001, blz. 1. (2) PB L 240 van 26.9.2003, blz. 8.",
  "source": "EUR LEX"
}