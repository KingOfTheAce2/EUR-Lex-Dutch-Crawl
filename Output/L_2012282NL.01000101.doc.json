{
  "url": "http://www.w3.org/1999/xhtml\"><!--",
  "content": "L_2012282NL.01000101.xml 16.10.2012 NL Publicatieblad van de Europese Unie L 282/1 VERORDENING (EU) Nr. 941/2012 VAN DE RAAD van 15 oktober 2012 tot wijziging van Verordening (EG) nr. 147/2003 betreffende een aantal beperkende maatregelen ten aanzien van Somalië DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit 2010/231/GBVB van de Raad van 26 april 2010 betreffende beperkende maatregelen tegen Somalië ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Bij Verordening (EG) nr. 147/2003 van de Raad ( 2 ) is een algemeen verbod ingesteld op het verstrekken van technisch advies, bijstand, opleiding, financiering en financiële bijstand in verband met militaire activiteiten aan personen, entiteiten of lichamen in Somalië. (2) Op 25 juli 2012 heeft de Veiligheidsraad van de Verenigde Naties („VN-Veiligheidsraad”) zijn goedkeuring gehecht aan Resolutie 2060 (2012), waarin in punt 10 een uitzondering wordt gemaakt op het verbod op bijstand met betrekking tot wapens en militaire uitrusting die bestemd zijn voor het politieke kantoor van de Verenigde Naties voor Somalië, zoals van tevoren goedgekeurd door het Comité dat werd opgericht krachtens Resolutie 751 (1992) van de Veiligheidsraad van de Verenigde Naties. (3) Op 15 oktober 2012 heeft de Raad zijn goedkeuring gehecht aan Besluit 2012/633/GBVB ( 3 ) tot wijziging van Besluit 2010/231/GBVB, waarbij in een dergelijke uitzondering wordt voorzien. (4) Deze maatregel valt onder het toepassingsgebied van het Verdrag en derhalve is regelgeving op het niveau van de Unie noodzakelijk voor de tenuitvoerlegging ervan, met name om te garanderen dat hij in alle lidstaten uniform door de marktdeelnemers wordt toegepast. (5) Verordening (EG) nr. 147/2003 dient derhalve dienovereenkomstig te worden gewijzigd, HEEFT DE VOLGENDE VERORDENING VASTGESTELD: Artikel 1 In artikel 3 van Verordening (EG) nr. 147/2003 wordt lid 1 vervangen door: „1.   Artikel 1 is niet van toepassing op: a) het financieren en financieel steunen van de verkoop, de levering, het overbrengen of de uitvoer van niet-dodelijke militaire uitrusting die uitsluitend voor humanitaire beschermende doeleinden bestemd is, of van materiaal dat bestemd is voor programma’s van de Unie of de lidstaten voor institutionele ontwikkeling, onder meer op het gebied van veiligheid, die in het kader van het vredes- en verzoeningsproces worden uitgevoerd, b) het verstrekken van technisch advies, steun of opleiding in verband met dergelijke niet-dodelijke uitrusting, c) het financieren en financieel steunen van de verkoop, de levering, het overbrengen of de uitvoer van wapens en militaire uitrusting die uitsluitend is bestemd voor ondersteuning van of gebruik door het politieke kantoor van de Verenigde Naties voor Somalië, d) het verstrekken van technisch advies, bijstand of opleiding in verband met dergelijke wapens en uitrusting, op voorwaarde dat deze activiteiten vooraf zijn goedgekeurd door het bij punt 11 van Resolutie 751 (1992) van de Veiligheidsraad van de Verenigde Naties ingestelde comité.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 15 oktober 2012. Voor de Raad De voorzitter C. ASHTON ( 1 ) PB L 105 van 27.4.2010, blz. 17 . ( 2 ) PB L 24 van 29.1.2003, blz. 2 . ( 3 ) Zie bladzijde 47 van dit Publicatieblad.",
  "source": "EUR LEX"
}