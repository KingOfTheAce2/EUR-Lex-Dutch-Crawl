{
  "url": "http://www.w3.org/1999/xhtml\">",
  "content": "L_2014133NL.01002701.xml 6.5.2014 NL Publicatieblad van de Europese Unie L 133/27 UITVOERINGSVERORDENING (EU) Nr. 453/2014 VAN DE COMMISSIE van 29 april 2014 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 april 2014. Voor de Commissie, namens de voorzitter Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een toestel (een zogeheten „tv-simulator”) in een behuizing van kunststof met een doorzichtige afdekking aan de voorkant en met afmetingen van ongeveer 8 × 7 × 6 cm. Het toestel is voorzien van vier leds die licht geven, een kwartskristal, een schemeringssensor, een timer, een display voor de bedrijfsmodus en bedieningsknoppen. Het toestel wordt aangebracht met een voeding. Het toestel simuleert een ingeschakeld televisietoestel door gedurende een voorgeprogrammeerde tijd willekeurig flikkerend licht met variërende sterkte en kleur te geven. Daardoor ontstaat de indruk dat er mensen in het huis aanwezig zijn, zodat inbrekers worden afgeschrikt. 9405 40 39 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de bewoordingen van de GN-codes 9405 , 9405 40  en 9405 40 39 . De functie van het toestel is het geven van willekeurig flikkerend licht met als enig doel het simuleren van een ingeschakeld televisietoestel. Aangezien het willekeurig flikkerende licht niet tot doel heeft signalen te geven, is indeling onder post 8531  als elektrisch toestel voor zichtbare signalen uitgesloten (zie ook de GS-toelichtingen bij post 8531 , eerste alinea). Aangezien het artikel alle objectieve kenmerken van een verlichtingstoestel bedoeld bij post 9405  heeft, moet het worden ingedeeld onder GN-code 9405 40 39  als andere elektrische verlichtingstoestellen van kunststof.",
  "source": "EUR LEX"
}