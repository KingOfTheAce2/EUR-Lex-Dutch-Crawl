{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0584:NL:HTML\">",
  "content": "EUR-Lex - 32003D0584 - NL Avis juridique important | 32003D0584 2003/584/EG: Besluit van de Raad van 22 juli 2003 inzake de sluiting van het protocol tot wĳziging van de Europese Overeenkomst voor de bescherming van gewervelde dieren die voor experimentele en andere wetenschappelĳke doeleinden worden gebruikt Publicatieblad Nr. L 198 van 06/08/2003 blz. 0010 - 0012 Besluit van de Raad van 22 juli 2003 inzake de sluiting van het protocol tot wijziging van de Europese Overeenkomst voor de bescherming van gewervelde dieren die voor experimentele en andere wetenschappelijke doeleinden worden gebruikt (2003/584/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 95 juncto artikel 300, lid 2 en lid 3, eerste alinea, Gezien het voorstel van de Commissie(1), Gezien het advies van het Europees Parlement(2), Overwegende hetgeen volgt: (1) Op 24 november 1986 heeft de Raad Richtlijn 86/609/EEG inzake de onderlinge aanpassing van de wettelijke en bestuursrechtelijke bepalingen van de lidstaten betreffende de bescherming van dieren die voor experimentele en andere wetenschappelijke doeleinden worden gebruikt(3), vastgesteld; daarin zijn gemeenschappelijke voorschriften opgenomen met de beginselen, doelstellingen en belangrijkste bepalingen van de Europese Overeenkomst van 18 maart 1986 voor de bescherming van gewervelde dieren die voor experimentele en andere wetenschappelijke doeleinden worden gebruikt, hierna \"de overeenkomst\" te noemen. (2) Op 23 maart 1998 heeft de Raad zijn goedkeuring gehecht aan Besluit 1999/575/EG betreffende de sluiting door de Gemeenschap van de Europese Overeenkomst voor de bescherming van gewervelde dieren die voor experimentele en andere wetenschappelijke doeleinden worden gebruikt(4), en een verklaring afgelegd luidens welke de Europese Gemeenschap zich niet gebonden acht door de in artikel 28, lid 1, van genoemde overeenkomst vastgelegde verplichtingen om statistische gegevens te verstrekken. De overeenkomst is op 1 november 1998 op het grondgebied van de Gemeenschap in werking getreden. (3) De bepalingen in de bijlagen van genoemde overeenkomst zijn van technische aard en moeten in overeenstemming zijn met de meest recente wetenschappelijke en technische ontwikkelingen en resultaten bij het onderzoek op de bestreken gebieden. Daarom dienen deze bepalingen periodiek via een vereenvoudigde procedure te worden herzien. (4) Op 22 juni 1998 is door de ondertekenaars van de overeenkomst een protocol tot wijziging, waarin een vereenvoudigde procedure voor de wijziging van de bijlagen van de overeenkomst in opgenomen, voor ondertekening opengesteld. Dit protocol tot wijziging dient derhalve te worden goedgekeurd, BESLUIT: Artikel 1 Het protocol tot wijziging van de Europese Overeenkomst voor de bescherming van gewervelde dieren die voor experimentele en andere wetenschappelijke doeleinden worden gebruikt, wordt namens de Europese Gemeenschap goedgekeurd. De tekst van het protocol is aan dit besluit gehecht. Artikel 2 De voorzitter van de Raad wordt gemachtigd de persoon of personen aan te wijzen die bevoegd zijn om het protocol tot wijziging overeenkomstig artikel 4, lid 1, onder a), van het protocol te ondertekenen teneinde de Gemeenschap daardoor te binden. Artikel 3 De ondertekening door de Gemeenschap vindt pas plaats nadat de lidstaten die ook partij bij de in artikel 1 genoemde overeenkomst zijn, de procedures voor de sluiting van het protocol tot wijziging, overeenkomstig artikel 4 daarvan, hebben afgerond. De lidstaten stellen de Commissie zo spoedig mogelijk op de hoogte wanneer ze de nodige procedures hebben afgerond. Artikel 4 Het voorbehoud van de Europese Gemeenschap ten aanzien van artikel 28, lid 1, van genoemde overeenkomst, zoals vastgelegd in bijlage B van Besluit 1999/575/EG, blijft ongewijzigd. Artikel 5 Dit besluit wordt bekendgemaakt in het Publicatieblad van de Europese Unie. Gedaan te Brussel, 22 juli 2003. Voor de Raad De voorzitter G. Alemanno (1) PB C 25 E van 29.1.2002, blz. 538. (2) Advies van 2 juli 2002 (nog niet verschenen in het Publicatieblad). (3) PB L 358 van 18.12.1986, blz. 1. (4) PB L 222 van 24.8.1999, blz. 29.",
  "source": "EUR LEX"
}