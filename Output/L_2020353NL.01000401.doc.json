{
  "url": "http://www.w3.org/1999/xhtml\"><!--",
  "content": "L_2020353NL.01000401.xml 23.10.2020 NL Publicatieblad van de Europese Unie L 353/4 UITVOERINGSVERORDENING (EU) 2020/1540 VAN DE COMMISSIE van 22 oktober 2020 tot wijziging van Uitvoeringsverordening (EU) 2019/1793 wat sesamzaad van oorsprong uit India betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 178/2002 van het Europees Parlement en de Raad van 28 januari 2002 tot vaststelling van de algemene beginselen en voorschriften van de levensmiddelenwetgeving, tot oprichting van een Europese Autoriteit voor voedselveiligheid en tot vaststelling van procedures voor voedselveiligheidsaangelegenheden ( 1 ) , en met name artikel 53, lid 1, onder b), ii), Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 2 ) , en name artikel 47, lid 2, eerste alinea, onder b), en artikel 54, lid 4, eerste alinea, onder a) en b), Overwegende hetgeen volgt: (1) Uitvoeringsverordening (EU) 2019/1793 van de Commissie ( 3 ) bevat voorschriften met betrekking tot de tijdelijke verhoging van de officiële controles bij de binnenkomst in de Unie die gelden voor bepaalde levensmiddelen en diervoeders van niet-dierlijke oorsprong die uit bepaalde derde landen worden ingevoerd, alsmede bijzondere voorwaarden voor de binnenkomst in de Unie van bepaalde levensmiddelen en diervoeders uit bepaalde derde landen in verband met het risico van verontreiniging met mycotoxinen, met inbegrip van aflatoxinen, bestrijdingsmiddelenresiduen, pentachloorfenol en dioxinen, en het risico van microbiologische besmetting; die levensmiddelen en diervoeders zijn opgenomen in bijlage II bij die uitvoeringsverordening. (2) Gezien de recente incidenten op het gebied van voedselveiligheid die zijn gemeld via het bij Verordening (EG) nr. 178/2002 ingevoerde systeem voor snelle waarschuwingen voor levensmiddelen en diervoeders (RASFF) en de informatie betreffende de door de lidstaten verrichte officiële controles van sesamzaad van oorsprong uit India, is wijziging van bijlage II bij Uitvoeringsverordening (EU) 2019/1793 noodzakelijk. (3) In september 2020 werden via het RASFF zeer hoge gehalten aan ethyleenoxide gemeld in bepaalde partijen sesamzaad van oorsprong uit of verzonden uit India die de Unie zijn binnengekomen. Die gehalten zijn meer dan 1 000 maal hoger dan het maximumresidugehalte van 0,05 mg/kg dat overeenkomstig Verordening (EG) nr. 396/2005 van het Europees Parlement en de Raad ( 4 ) voor ethyleenoxide geldt. (4) Een dergelijke verontreiniging vormt een ernstig risico voor de volksgezondheid in de Unie, aangezien ethyleenoxide overeenkomstig Verordening (EG) nr. 1272/2008 van het Europees Parlement en de Raad ( 5 ) is ingedeeld als mutagene stof van categorie 1B, kankerverwekkende stof van categorie 1B en voor de voortplanting giftige stof van categorie 1B. Bovendien is ethyleenoxide niet goedgekeurd als werkzame stof voor gebruik in gewasbeschermingsmiddelen in de Unie. (5) Derhalve moeten met het oog op de bescherming van de volksgezondheid in de Unie bijzondere voorwaarden worden vastgesteld met betrekking tot residuen van bestrijdingsmiddelen bij sesamzaad uit India. In het bijzonder moet op het officiële certificaat waarvan overeenkomstig artikel 11, lid 1, van Verordening (EU) 2019/1793, gelezen in samenhang met bijlage II daarbij, elke zending sesamzaad uit India vergezeld moet gaan, ook worden verklaard dat de producten zijn bemonsterd en geanalyseerd met het oog op de controle op de aanwezigheid van bestrijdingsmiddelenresiduen in of op producten van plantaardige oorsprong, en dat uit alle bemonsterings- en analyseresultaten blijkt dat aan de wetgeving van de Unie inzake maximumgehalten aan bestrijdingsmiddelenresiduen is voldaan. De bemonsterings- en analyseresultaten moeten aan dat certificaat worden gehecht. (6) Met het oog op het bestaande handelsverkeer moeten zendingen sesamzaad van oorsprong uit India die het land van oorsprong of het land van verzending, indien dat land verschilt van het land van oorsprong, vóór de datum van inwerkingtreding van deze verordening hebben verlaten, onderworpen blijven aan de vereisten die vóór die datum van toepassing waren. (7) Voorts moet ter bescherming van de volksgezondheid in de Unie de frequentie van materiële en overeenstemmingscontroles op de aanwezigheid van bestrijdingsmiddelenresiduen die bij sesamzaad van oorsprong uit India aan de grenzen van de Unie moeten worden verricht, worden vastgesteld op 50 %. (8) Uitvoeringsverordening (EU) 2019/1793 moet daarom dienovereenkomstig worden gewijzigd. (9) Gezien het ernstige risico voor de volksgezondheid dat verontreinigde zendingen sesamzaad van oorsprong uit India veroorzaken en gezien de noodzaak om snel actie te ondernemen, moet deze verordening in werking treden op de derde dag na die van de bekendmaking ervan. (10) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Wijziging van Uitvoeringsverordening (EU) 2019/1793 Bijlage II bij Uitvoeringsverordening (EU) 2019/1793 wordt gewijzigd overeenkomstig de bijlage bij de onderhavige verordening. Artikel 2 Overgangsmaatregelen Verordening (EU) 2019/1793 blijft in de versie die vóór de wijziging uit hoofde van de onderhavige verordening van kracht was, van toepassing op zendingen sesamzaad uit India die het land van oorsprong of het land van verzending, indien dat land verschilt van het land van oorsprong, vóór de datum van inwerkingtreding van de onderhavige verordening hebben verlaten. Artikel 3 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 oktober 2020. Voor de Commissie De voorzitter Ursula VON DER LEYEN ( 1 ) PB L 31 van 1.2.2002, blz. 1 . ( 2 ) PB L 95 van 7.4.2017, blz. 1 . ( 3 ) Uitvoeringsverordening (EU) 2019/1793 van de Commissie van 22 oktober 2019 betreffende de tijdelijke verhoging van de officiële controles en noodmaatregelen met betrekking tot de binnenkomst in de Unie van bepaalde goederen uit bepaalde derde landen tot uitvoering van de Verordeningen (EU) 2017/625 en (EG) nr. 178/2002 van het Europees Parlement en de Raad, en tot intrekking van de Verordeningen (EG) nr. 669/2009, (EU) nr. 884/2014, (EU) 2015/175, (EU) 2017/186 en (EU) 2018/1660 van de Commissie ( PB L 277 van 29.10.2019, blz. 89 ). ( 4 ) Verordening (EG) nr. 396/2005 van het Europees Parlement en de Raad van 23 februari 2005 tot vaststelling van maximumgehalten aan bestrijdingsmiddelenresiduen in of op levensmiddelen en diervoeders van plantaardige en dierlijke oorsprong en houdende wijziging van Richtlijn 91/414/EEG van de Raad ( PB L 70 van 16.3.2005, blz. 1 ). ( 5 ) Verordening (EG) nr. 1272/2008 van het Europees Parlement en de Raad van 16 december 2008 betreffende de indeling, etikettering en verpakking van stoffen en mengsels, tot wijziging en intrekking van de Richtlijnen 67/548/EEG en 1999/45/EG en tot wijziging van Verordening (EG) nr. 1907/2006 ( PB L 353 van 31.12.2008, blz. 1 ). BIJLAGE In bijlage II, punt 1, wordt de vermelding met betrekking tot sesamzaad van oorsprong uit India vervangen door de volgende vermelding: Levensmiddelen en diervoeders (beoogd gebruik) GN-code (1) Taric-onderverdeling Land van oorsprong Gevaar Frequentie van overeenstemmingscontroles en materiële controles (%) “Sesamzaad (Levensmiddelen) 1207 40 90 India (IN) Salmonella ( *1 ) 20 Residuen van bestrijdingsmiddelen ( *2 ) ( *3 ) 50 ( *1 ) De bemonstering en de analyses worden uitgevoerd overeenkomstig de bemonsteringsprocedures en de referentieanalysemethoden als bedoeld in punt 1, onder a), van bijlage III bij deze verordening. ( *2 ) Residuen van ten minste die bestrijdingsmiddelen die in het overeenkomstig artikel 29, lid 2, van Verordening (EG) nr. 396/2005 van het Europees Parlement en de Raad van 23 februari 2005 tot vaststelling van maximumgehalten aan bestrijdingsmiddelenresiduen in of op levensmiddelen en diervoeders van plantaardige en dierlijke oorsprong en houdende wijziging van Richtlijn 91/414/EEG van de Raad ( PB L 70 van 16.3.2005, blz. 1 ) vastgestelde controleprogramma zijn opgenomen en die kunnen worden geanalyseerd met multiresidumethoden op basis van GC‐MS en LC‐MS (controle op bestrijdingsmiddelen alleen in/op producten van plantaardige oorsprong). ( *3 ) Residuen van ethyleenoxide (som van ethyleenoxide en 2-chloorethanol, uitgedrukt als ethyleenoxide).”",
  "source": "EUR LEX"
}