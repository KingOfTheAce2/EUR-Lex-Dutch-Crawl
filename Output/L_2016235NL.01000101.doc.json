{
  "url": "http://www.w3.org/1999/xhtml\">",
  "content": "L_2016235NL.01000101.xml 1.9.2016 NL Publicatieblad van de Europese Unie L 235/1 UITVOERINGSVERORDENING (EU) 2016/1442 VAN DE RAAD van 31 augustus 2016 tot uitvoering van artikel 17, leden 1 en 3, van Verordening (EU) nr. 224/2014 betreffende beperkende maatregelen ten aanzien van de Centraal-Afrikaanse Republiek DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 224/2014 van de Raad van 10 maart 2014 betreffende beperkende maatregelen ten aanzien van de Centraal-Afrikaanse Republiek ( 1 ) , en met name artikel 17, leden 1 en 3, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 10 maart 2014 Verordening (EU) nr. 224/2014 vastgesteld. (2) Het comité van de Veiligheidsraad van de Verenigde Naties, ingesteld krachtens Resolutie 2127 (2013) van de Veiligheidsraad van de Verenigde Naties, heeft op 23 augustus 2016 twee personen toegevoegd aan de lijst van personen en entiteiten die aan beperkende maatregelen onderworpen zijn, en heeft de gegevens met betrekking tot één persoon die aan beperkende maatregelen onderworpen is, geactualiseerd. (3) Bijlage I bij Verordening (EU) nr. 224/2014 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) nr. 224/2014 wordt gewijzigd overeenkomstig de bijlage bij de onderhavige verordening. Artikel 2 Deze verordening treedt in werking op de dag van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 31 augustus 2016. Voor de Raad De voorzitter M. LAJČÁK ( 1 ) PB L 70 van 11.3.2014, blz. 1 . BIJLAGE I. Aan de lijst in bijlage I bij Verordening (EU) nr. 224/2014 worden de volgende vermeldingen toegevoegd: A. Personen „10. Ali KONY (alias: a) Ali Lalobo b) Ali Mohammad Labolo c) Ali Mohammed d) Ali Mohammed Lalobo e) Ali Mohammed Kony f) Ali Mohammed Labola g) Ali Mohammed Salongo h) Ali Bashir Lalobo i) Ali Lalobo Bashir j) Otim Kapere k) „Bashir” l) „Caesar” m) „One-P” n) „1-P” Functie: Adjunct, Lord's Resistance Army Geboortedatum: a) 1994 b) 1993 c) 1995 d) 1992 Adres : Kafia Kingi (gebied aan de grens tussen Sudan en Zuid-Sudan waarvan de definitieve status nog moet worden bepaald). Datum plaatsing op de lijst: 23 augustus 2016. Overige informatie: Ali Kony is een adjunct in het Lord's Resistance Army (LRA) (CFe.002), een op de lijst geplaatste entiteit, en de zoon van LRA-leider Joseph Kony (CFi.009), een op de lijst geplaatste persoon. Ali werd opgenomen in de leiding van het LRA in 2010. Hij maakt deel uit van een groep hooggeplaatste LRA-officieren uit de entourage van Joseph Kony. Informatie uit de beschrijving van de redenen voor opneming op de lijst die is verstrekt door het Sanctiecomité: Ali Kony werd op 23 augustus 2016 overeenkomstig de punten 12 en 13, onder d) en g), van Resolutie 2262 (2016) op de lijst geplaatst van personen of entiteiten die „handelingen verrichten of steunen die de vrede, de veiligheid of de stabiliteit van de CAR ondermijnen”; „gewapende groepen of criminele netwerken steunen door de illegale ontginning van of de handel in natuurlijke hulpbronnen, waaronder diamanten, goud, wilde dieren en planten en producten daarvan in of vanuit de CAR”; „de leider zijn van een entiteit die het Comité overeenkomstig punt 36 of 37 van Resolutie 2134 (2014) of deze resolutie heeft aangewezen, of ondersteuning hebben verleend aan of opgetreden hebben voor, namens of op aanwijzing van een persoon of een entiteit die het Comité overeenkomstig punt 36 of 37 van Resolutie 2134 (2014) of deze resolutie heeft aangewezen, of van een entiteit die eigendom is of onder zeggenschap staat van een op de lijst geplaatste persoon of entiteit”. Ali Kony wordt beschouwd als mogelijke opvolger van Joseph Kony als leider van het LRA. Ali is in toenemende mate betrokken bij de operationele planning van het LRA, en geldt als rechterhand van Joseph Kony. Ali is tevens inlichtingenofficier bij het LRA, en heeft in die hoedanigheid tot 10 ondergeschikten. Ali en zijn broer Salim Kony zijn allebei verantwoordelijk geweest voor het handhaven van de discipline in het LRA. Aangenomen wordt dat beide broers deel uitmaken van de kring van vertrouwelingen van Joseph Kony en verantwoordelijk zijn voor de uitvoering van Kony's bevelen. De twee hebben disciplinaire beslissingen genomen om LRA-leden die de LRA-regels niet hebben gevolgd, te straffen of te doden. Op bevel van Joseph Kony zijn Salim en Ali betrokken bij de smokkel van ivoor van het nationaal park Garamba, in het noorden van de Democratische Republiek Congo (DRC), via de Centraal-Afrikaanse Republiek (CAR), naar de conflictregio van Kafia Kingi, met het oog op de verkoop of de handel met plaatselijke kooplui. Ali Kony is verantwoordelijk voor het onderhandelen over ivoorprijzen en het marchanderen met kooplui. Ali heeft één à twee keer per maand een ontmoeting met kooplui om de prijs van het ivoor van het LRA te bespreken, in Amerikaanse dollar of Sudanese pond, of het ivoor te verhandelen voor wapens, munitie of voedsel. Joseph Kony heeft Ali opgedragen met de opbrengst van de grootste slagtanden antipersoonsmijnen te kopen om rond het kamp van Kony te leggen. In juli 2014 had Ali Kony de leiding over de operatie om 52 stukken ivoor te verplaatsen met het oog op de levering aan Joseph Kony en vervolgens de verkoop. In april 2015 verliet Salim Kafia Kingi om een lading slagtanden in ontvangst te nemen. In mei nam Salim deel aan het vervoer van twintig stukken ivoor van de DRC naar Kafia Kingi. Rond dezelfde tijd had Ali een ontmoeting met de kooplui om voorraden aan te kopen en een bijeenkomst te plannen voor nog meer transacties, en om namens het LRA de voorwaarden overeen te komen voor de aankoop van het ivoor dat Salim zou hebben vervoerd. Verwante personen en entiteiten op de lijst: Joseph Kony, op de lijst geplaatst op 7 maart 2016 Salim Kony, op de lijst geplaatst op 23 augustus 2016 Lord's Resistance Army (LRA), op de lijst geplaatst op 7 maart 2016 11. Salim KONY (alias: a) Salim Saleh Kony b) Salim Saleh c) Salim Ogaro d) Okolu Salim e) Salim Saleh Obol Ogaro f) Simon Salim Obol) Functie: Adjunct, Lord's Resistance Army Geboortedatum: a) 1992 b) 1991 c) 1993 Adres: a) Kafia Kingi (gebied aan de grens tussen Sudan en Zuid-Sudan waarvan de definitieve status nog moet worden bepaald), b) Centraal-Afrikaanse Republiek Datum plaatsing op de lijst: 23 augustus 2016 Overige informatie: Salim Kony is een adjunct in het Lord's Resistance Army (LRA) (CFe.002), een op de lijst geplaatste entiteit, en de zoon van LRA-leider Joseph Kony (CFi.009), een op de lijst geplaatste persoon. Salim werd opgenomen in de leiding van het LRA in 2010. Hij maakt deel uit van een groep hooggeplaatste LRA-officieren uit de entourage van Joseph Kony. Informatie uit de beschrijving van de redenen voor opneming op de lijst die is verstrekt door het Sanctiecomité: Salim Kony werd op 23 augustus 2016 overeenkomstig de punten 12 en 13, onder d) en g), van Resolutie 2262 (2016) op de lijst geplaatst van personen of entiteiten die „handelingen verrichten of steunen die de vrede, de veiligheid of de stabiliteit van de CAR ondermijnen”; „gewapende groepen of criminele netwerken steunen door de illegale ontginning van of de handel in natuurlijke hulpbronnen, waaronder diamanten, goud, wilde dieren en planten en producten daarvan in of vanuit de CAR”; „de leider zijn van een entiteit die het Comité overeenkomstig punt 36 of 37 van Resolutie 2134 (2014) of deze resolutie heeft aangewezen, of ondersteuning hebben verleend aan of opgetreden hebben voor, namens of op aanwijzing van een persoon of een entiteit die het Comité overeenkomstig punt 36 of 37 van Resolutie 2134 (2014) of deze resolutie heeft aangewezen, of van een entiteit die eigendom is of onder zeggenschap staat van een op de lijst geplaatste persoon of entiteit”. Salim Kony is de hoofdcommandant van het hoofdkwartier „op het terrein” van het LRA en heeft van jongs af aan samen met Joseph Kony aanvallen en defensieve acties van het LRA gepland. Eerder heeft Salim de groep aangevoerd die de beveiliging van Joseph Kony verzorgt. Meer recent heeft Joseph Kony aan Salim het beheer van de financiële en logistieke netwerken van het LRA toevertrouwd. Salim en zijn broer Ali Kony zijn allebei verantwoordelijk geweest voor het handhaven van de discipline in het LRA. Aangenomen wordt dat beide broers deel uitmaken van de kring van vertrouwelingen van Joseph Kony en verantwoordelijk zijn voor de uitvoering van Kony's bevelen. De twee hebben disciplinaire beslissingen genomen om LRA-leden die de LRA-regels niet hebben gevolgd, te straffen of te doden. Salim zou LRA-leden hebben gedood die van plan waren over te lopen, en heeft bij Joseph Kony verslag uitgebracht over activiteiten van groepen en leden van het LRA. Op bevel van Joseph Kony zijn Salim en Ali betrokken bij de smokkel van ivoor van het nationaal park Garamba, in het noorden van de Democratische Republiek Congo (DRC), via de Centraal-Afrikaanse Republiek (CAR) naar de conflictregio van Kafia Kingi, met het oog op de verkoop of de handel met plaatselijke kooplui. Salim trekt geregeld met een tiental strijders naar de grens van de CAR, waar hij andere LRA-groepen ontmoet en begeleidt die ivoor vervoeren via een route ten noorden van Garamba. In april 2015 verliet Salim Kafia Kingi om een lading slagtanden in ontvangst te nemen. In mei nam Salim deel aan het vervoer van twintig stukken ivoor van de DRC naar Kafia Kingi. Eerder, in juni 2014, was Salim met een groep LRA-strijders de DRC binnengetrokken om olifanten te stropen in Garamba. Joseph Kony had Salim ook de opdracht gegeven om twee LRA-commandanten naar Garamba te brengen om bergplaatsen van ivoor bloot te leggen die daar jaren eerder ingericht waren. In juli 2014 had Salim een ontmoeting met een tweede LRA-groep om het ivoor, 52 stukken in totaal, te vervoeren naar Kafia Kingi. Salim was verantwoordelijk voor het bijhouden van de ivoorboekhouding voor Joseph Kony en voor het doorgeven van informatie over ivoortransacties aan LRA-groepen. Verwante personen en entiteiten op de lijst: Joseph Kony, op de lijst geplaatst op 7 maart 2016 Ali Kony, op de lijst geplaatst op 23 augustus 2016 Lord's Resistance Army (LRA), op de lijst geplaatst op 7 maart 2016\n                                 ” II. De volgende informatie betreffende Oumar Younous Abdoulay (vermelding nummer 6 in bijlage I bij Verordening (EU) nr. 224/2014) wordt toegevoegd onder „Overige informatie”: „Zou overleden zijn op 11 oktober 2015.”",
  "source": "EUR LEX"
}