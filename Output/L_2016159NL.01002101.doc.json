{
  "url": "http://www.w3.org/1999/xhtml\"><!--",
  "content": "L_2016159NL.01002101.xml 16.6.2016 NL Publicatieblad van de Europese Unie L 159/21 BESLUIT (EU) 2016/956 VAN DE EUROPESE CENTRALE BANK van 7 juni 2016 tot wijziging van Besluit (EU) 2016/245 (ECB/2016/2) tot vaststelling van de regels inzake aanbesteding (ECB/2016/17) DE DIRECTIE VAN DE EUROPESE CENTRALE BANK, Gezien de statuten van het Europees Stelsel van centrale banken en van de Europese Centrale Bank, met name artikel 11.6, Gezien Besluit ECB/2004/2 van 19 februari 2004 houdende goedkeuring van het reglement van orde van de Europese Centrale Bank ( 1 ) , met name artikel 19, Overwegende: (1) Omwille van de duidelijkheid moeten sommige in Besluit (EU) 2016/245 van de Europese Centrale Bank (ECB/2016/2) ( 2 ) vastgelegde regels nader uitgewerkt worden. (2) Besluit (EU) 2016/245 (ECB/2016/2) moet derhalve dienovereenkomstig gewijzigd worden, HEEFT HET VOLGENDE BESLUIT VASTGESTELD: Artikel 1 Wijzigingen Besluit (EU) 2016/245 (ECB/2016/2) moet als volgt gewijzigd worden: 1) In artikel 8 wordt lid 2 als volgt vervangen: „2.   De ECB kan een contractant opdracht geven tot aanvullende producten, diensten of werken, ongeacht de waarde daarvan, mits de noodzakelijke wijzigingen aan de oorspronkelijke opdracht niet substantieel zijn. Wijzigingen worden geacht substantieel te zijn indien zij de algehele aard van de opdracht veranderen, met name indien aan een of meer van de volgende voorwaarden wordt voldaan: a) de wijziging introduceert voorwaarden die, indien zij onderdeel van de oorspronkelijke aanbestedingsprocedure hadden uitgemaakt, het mogelijk hadden gemaakt dat andere kandidaten dan de oorspronkelijk geselecteerde kandidaten zouden zijn toegelaten, of dat een andere aanbesteding zou zijn aanvaard dan die oorspronkelijk was geaccepteerd of aanvullende deelnemers aan de aanbestedingsprocedure had aangetrokken; b) de wijziging verandert de economische balans van de opdracht in het voordeel van de contractant op een wijze die niet was voorzien in de oorspronkelijke opdracht; c) de wijziging verbreedt de reikwijdte van de opdracht aanzienlijk; d) een nieuwe contractant vervangt degene met wie de oorspronkelijke opdracht was afgesloten in gevallen anders dan voorzien in lid 4. Wijzigingen worden geacht in alle omstandigheden niet substantieel te zijn indien hun cumulatieve waarde a) onder de in artikel 4, lid 3, beschreven drempelwaarde blijft, en b) onder 10 % van de oorspronkelijke waarde van opdrachten voor leveringen en diensten blijft of 15 % van de oorspronkelijke waarde van opdrachten voor werken.”. 2) In artikel 11 wordt de laatste zin van lid 3 geschrapt. 3) In artikel 12 wordt de laatste zin van lid 4 geschrapt. 4) In artikel 24 wordt lid 1 geschrapt. 5) In artikel 30 wordt lid 7 als volgt vervangen: „7.   Indien een gegadigde of inschrijver, of een in verband met gegadigde of inschrijver staande onderneming, betrokken is geweest bij de voorbereiding van een aanbestedingsprocedure, bijvoorbeeld door het uitbrengen van advies over een aanbestedingsstrategie of door het ontwikkelen van specificaties, treft de ECB passende maatregelen om te garanderen dat mededinging niet vervalst wordt door de deelname van die gegadigde of inschrijver. De ECB kan de gegadigde of inschrijver uitsluiten van de procedure als dat voor dat doel nodig is. Voorafgaand aan de uitsluiting krijgt de gegadigde of de inschrijver de mogelijkheid te bewijzen dat zijn eerdere betrokkenheid de concurrentie niet vervalst.”. 6) In artikel 35 wordt punt 3 als volgt vervangen: „3. De ECB selecteert de leveranciers die worden uitgenodigd om deel te nemen aan de inschrijvingsprocedure, hetzij uit de inschrijvers die zijn toegelaten tot een dynamisch aankoopsysteem, hetzij, indien een dergelijk systeem niet bestaat, uit een lijst van geschikte leveranciers die is opgemaakt na een oproep tot het indienen van een blijk van belangstelling. Indien een dergelijke lijst niet voorhanden is, selecteert de ECB naar eigen goeddunken de uit te nodigen leveranciers op basis van een gedegen marktanalyse, rekening houdend met mogelijke grensoverschrijdende belangstelling, de geschiktheid van de leveranciers en hun belangstelling voor deelname aan de procedure bevestigend. De marktanalyse kan een publicatie van de aanbesteding in een elektronisch aanbestedingssysteem bevatten. Als alternatief kan de ECB een aankondiging van opdracht op haar website of met behulp van andere geschikte media bekendmaken. In dat geval worden de voor deelname aan de inschrijvingsprocedure uitgenodigde leveranciers uitgekozen op basis van de ontvangen reacties. Andere leveranciers die aan dezelfde criteria voldoen, kunnen ook worden uitgenodigd voor deelname aan de inschrijvingsprocedure.”. 7) In artikel 35 wordt punt 4 als volgt vervangen: „4. Indien de waarde van een in artikel 6, lid 2, bedoelde opdracht voor diensten exclusief btw hoger is dan of gelijk is aan 750 000 EUR, publiceert de ECB een aankondiging van opdracht in het Publicatieblad. De voor deelname aan de inschrijvingsprocedure uitgenodigde leveranciers worden uitgekozen op basis van de ontvangen reacties. Andere leveranciers die aan dezelfde criteria voldoen, kunnen ook worden uitgenodigd voor deelname aan de inschrijvingsprocedure.”. 8) In artikel 41 wordt de eerste volzin van lid 2 vervangen door: „Aanbestedingsprocedures die waren gestart voordat dit besluit in werking trad, worden voltooid in overeenstemming met Besluit ECB/2007/5.”. Artikel 2 Inwerkingtreding Dit besluit treedt op 1 juli 2016 in werking. Gedaan te Frankfurt am Main, 7 juni 2016. De president van de ECB Mario DRAGHI ( 1 ) PB L 80 van 18.3.2004, blz. 33 . ( 2 ) Besluit (EU) 2016/245 van de Europese Centrale Bank van 9 februari 2016 tot vaststelling van de regels inzake aanbesteding (ECB/2016/2) ( PB L 45 van 20.2.2016, blz. 15 ).",
  "source": "EUR LEX"
}