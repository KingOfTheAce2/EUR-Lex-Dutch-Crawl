{
  "url": "http://www.w3.org/1999/xhtml\">",
  "content": "L_2015309NL.01001001.xml 26.11.2015 NL Publicatieblad van de Europese Unie L 309/10 UITVOERINGSBESLUIT (EU) 2015/2181 VAN DE COMMISSIE van 24 november 2015 betreffende de bekendmaking met beperking in het Publicatieblad van de Europese Unie van de referentie van norm EN 795:2012 „Persoonlijke beschermingsmiddelen tegen vallen — Verankeringsvoorzieningen” uit hoofde van Verordening (EU) nr. 1025/2012 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 89/686/EEG van de Raad van 21 december 1989 inzake de onderlinge aanpassing van de wetgevingen der lidstaten betreffende persoonlijke beschermingsmiddelen ( 1 ) , en met name artikel 5, lid 4, Gezien Verordening (EU) nr. 1025/2012 van het Europees Parlement en de Raad van 25 oktober 2012 betreffende Europese normalisatie, tot wijziging van de Richtlijnen 89/686/EEG en 93/15/EEG van de Raad alsmede de Richtlijnen 94/9/EG, 94/25/EG, 95/16/EG, 97/23/EG, 98/34/EG, 2004/22/EG, 2007/23/EG, 2009/23/EG en 2009/105/EG van het Europees Parlement en de Raad en tot intrekking van Beschikking 87/95/EEG van de Raad en Besluit nr. 1673/2006/EG van het Europees Parlement en de Raad ( 2 ) , en met name artikel 11, lid 1, onder a), Gezien het advies van het bij artikel 22 van Verordening (EU) nr. 1025/2012 ingestelde comité, Overwegende hetgeen volgt: (1) Wanneer een nationale norm die de omzetting is van een geharmoniseerde norm waarvan de referentie in het Publicatieblad van de Europese Unie is bekendgemaakt, een of meer van de in bijlage II bij Richtlijn 89/686/EEG genoemde fundamentele gezondheids- en veiligheidsvoorschriften omvat, wordt aangenomen dat volgens die norm vervaardigde beschermingsmiddelen voldoen aan de desbetreffende fundamentele voorschriften. (2) Op 12 februari 2000, bij de bekendmaking van de lijst van geharmoniseerde normen in het Publicatieblad van de Europese Unie , heeft de Europese Commissie een waarschuwing doen uitgaan voor geharmoniseerde norm EN 795:1996. Die waarschuwing preciseert dat „deze bekendmaking geen betrekking heeft op de uitrustingen beschreven in de klassen A, C en D […] ten aanzien waarvan geen vermoeden van overeenstemming met de bepalingen van Richtlijn 89/686/EEG bestaat”. (3) In een arrest van 21 oktober 2010 in zaak C-185/08 heeft het Hof van Justitie van de Europese Unie geoordeeld dat de bepalingen van norm EN 795 inzake verankeringsvoorzieningen van klasse A 1 niet vallen onder Richtlijn 89/686/EEG. (4) Op 3 augustus 2012 heeft Frankrijk een formeel bezwaar ingediend met betrekking tot de norm EN 795:2012 „Persoonlijke beschermingsmiddelen tegen vallen — Verankeringsvoorzieningen”, die is geharmoniseerd krachtens Richtlijn 89/686/EEG. De norm is vastgesteld door het Europees Comité voor normalisatie (CEN) op 9 juni 2012, maar de referentie is nog niet bekendgemaakt in het Publicatieblad van de Europese Unie . (5) Het formele bezwaar is gebaseerd op het feit dat vaste verankeringsvoorzieningen waaraan persoonlijke beschermingsmiddelen (PBM) tegen vallen van een hoogte — zoals een lichaamsharnas, een halslint met schokdemper en andere verbindingselementen — worden bevestigd, integrerend deel uitmaken van een constructie of rotswand. Verankeringsvoorzieningen die integrerend deel uitmaken van een constructie, zijn geen PBM maar externe voorzieningen en dus complementair. In dit geval moeten alleen de verbindingselementen worden beschouwd als PBM. (6) Norm EN 795:2012 betreft zowel vaste als mobiele ankerpunten. Alleen mobiele ankerpunten (dat wil zeggen vervoerbare en tijdelijke) die niet blijvend aan een constructie zijn vastgemaakt, vallen echter binnen de toepassingssfeer van Richtlijn 89/686/EEG. (7) De verankeringsvoorzieningen in de norm EN 795:2012 worden onderverdeeld in vijf soorten, naar gelang van hun eigenschappen: type A : verankeringsvoorzieningen die uitgerust zijn met één of meer vaste ankerpunten en waarvoor structurele verankeringen of bevestigingselementen nodig zijn om aan de structuur vast te maken; type B : verankeringsvoorzieningen met een of meer vaste verankeringspunten waarvoor geen structurele verankeringen of bevestigingselementen nodig zijn om ze aan de structuur vast te maken; type C : verankeringsvoorzieningen die zijn uitgerust met horizontale flexibele ankerlijnen; type D : verankeringsvoorzieningen die zijn uitgerust met horizontale starre ankerlijnen; type E : verankeringsvoorzieningen voor gebruik op horizontale oppervlakken waarbij de werking uitsluitend gebaseerd is op de massa en de wrijving tussen de verankeringsvoorziening zelf en het oppervlak (doodgewichtankers). (8) Na onderzoek van norm EN 795:2012 heeft de Commissie vastgesteld dat alleen de verankeringsvoorzieningen van de typen B en E mobiele verankeringsvoorzieningen zijn die niet bedoeld zijn om permanent aan de constructie te zijn vastgemaakt en derhalve PBM zijn die vallen onder Richtlijn 89/686/EEG. (9) De Europese normalisatie-instellingen, de Europese organisaties van belanghebbenden die financiering ontvangen van de Unie, en de werkgroep persoonlijke beschermingsmiddelen zijn geraadpleegd. HEEFT HET VOLGENDE BESLUIT VASTGESTELD: Artikel 1 De referentie van de norm EN 795:2012 „Persoonlijke beschermingsmiddelen tegen vallen — Verankeringsvoorzieningen” wordt bekendgemaakt in het Publicatieblad van de Europese Unie met een beperking zoals vermeld in de bijlage. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 24 november 2015. Voor de Commissie De voorzitter Jean-Claude JUNCKER ( 1 ) PB L 399 van 30.12.1989, blz. 18 . ( 2 ) PB L 316 van 14.11.2012, blz. 12 . BIJLAGE BEKENDMAKING VAN TITELS EN REFERENTIES VAN EUROPESE GEHARMONISEERDE NORMEN IN HET KADER VAN RICHTLIJN 89/686/EEG ENO ( 1 ) Referentie en titel van de geharmoniseerde norm (en referentiedocument) Eerste bekendmaking in het PB Referentie van de vervangen norm Datum waarop het vermoeden van overeenstemming ten aanzien van de vervangen norm vervalt Opmerking 1 CEN EN 795:2012 Persoonlijke beschermingsmiddelen tegen vallen — Verankeringsvoorzieningen Dit is de eerste bekendmaking EN 795:1996 Waarschuwing: Deze bekendmaking heeft geen betrekking op de uitrusting beschreven in: — type A (verankeringsvoorzieningen die uitgerust zijn met één of meer vaste ankerpunten en waarvoor structurele verankeringen of bevestigingselementen nodig zijn om aan de structuur vast te maken) als bedoeld in de punten 3.2.1, 4.4.1, 5.3; — type C (verankeringsvoorzieningen die zijn uitgerust met horizontale flexibele ankerlijnen) als bedoeld in de punten 3.2.3, 4.4.3 en 5.5; — type D (verankeringsvoorzieningen die zijn uitgerust met horizontale starre ankerlijnen) als bedoeld in de punten 3.2.4, 4.4.4 en 5.6; — eender welke combinatie van bovengenoemde uitrustingen. Ten aanzien van de typen A, C en D heeft deze publicatie geen betrekking op de volgende punten: 4.5, 5.2.2, 6, 7 noch op bijlage A of bijlage ZA. De bovengenoemde uitrusting wordt niet beschouwd als PBM, en dus is er geen vermoeden van overeenstemming met de bepalingen van Richtlijn 89/686/EEG. Opmerking: In het algemeen is de door de Europese normalisatieorganisatie vastgestelde datum van intrekking de datum waarop het vermoeden van overeenstemming ten aanzien van de vervangen norm vervalt, maar gebruikers van de norm worden erop gewezen dat dit in bepaalde uitzonderlijke gevallen anders kan zijn. ( 1 ) ENO: Europese normalisatieorganisatie: — CEN: Marnixlaan 17, 1000 Brussel, België, tel. +32 25500811; fax +32 25500819 (http://www.cen.eu) — Cenelec: Marnixlaan 17, 1000 Brussel, België, tel. +32 25196871; fax +32 25196919 (http://www.cenelec.eu) — ETSI: 650, route des Lucioles, 06921 Sophia Antipolis, Frankrijk, tel. +33 492944200; fax +33 493654716, (http://www.etsi.eu)",
  "source": "EUR LEX"
}