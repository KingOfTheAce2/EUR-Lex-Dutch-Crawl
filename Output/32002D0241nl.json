{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0241:NL:HTML\">",
  "content": "EUR-Lex - 32002D0241 - NL Avis juridique important | 32002D0241 Beschikking van de Commissie van 11 december 2001 inzake steun die in 2001 door Spanje aan de kolenindustrie is verleend (Voor de EER relevante tekst) (kennisgeving geschied onder nummer C(2001) 3975) Publicatieblad Nr. L 082 van 26/03/2002 blz. 0011 - 0017 Beschikking van de Commissie van 11 december 2001 inzake steun die in 2001 door Spanje aan de kolenindustrie is verleend (kennisgeving geschied onder nummer C(2001) 3975) (Slechts de tekst in de Spaanse taal is authentiek) (Voor de EER relevante tekst) (2002/241/EGKS) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap voor Kolen en Staal, Gelet op Beschikking nr. 3632/93/EGKS van de Commissie van 28 december 1993 tot vaststelling van een communautaire regeling voor de steunmaatregelen van de lidstaten ten behoeve van de kolenindustrie(1), en met name op artikel 2, lid 1, en artikel 9, Overwegende hetgeen volgt: I (1) Bij brieven van 21 november 2000 en 19 maart 2001, aangevuld met nog een schrijven van 21 maart 2001 en een fax van 20 september 2001, heeft Spanje overeenkomstig artikel 9, lid 1, van Beschikking nr. 3632/93/EGKS bij de Commissie de financiële steunmaatregelen aangemeld die dit land voornemens is in het jaar 2001 ten behoeve van de kolenindustrie te nemen. Op verzoek van de Commissie bij brieven van 23 november 2000, 24 april 2001 en 17 juli 2001 verstrekte Spanje aanvullende informatie bij brieven van 29 juni 2001 en 14 augustus 2001. (2) Op 30 maart 2001 zond de Commissie Spanje een aan ingebrekestelling voorafgaande brief met een verzoek om informatie over de situatie van de installaties en over de bedrijfsresultaten van de jaren 1994 tot 2000 van de vroegere onderneming Minas de Lieres SA. Spanje heeft bij brieven van 14 mei 2001 en 14 augustus 2001 geantwoord. De Commissie verzocht op 13 september 2001 om aanvullende informatie. (3) Spanje stelde de Commissie bij brief van 6 oktober 2000 tevens in kennis van de productiekosten per bedrijf voor 1999. (4) In een tweede brief van 19 maart 2001 deelde Spanje, overeenkomstig artikel 9, lid 2, van Beschikking nr. 3632/93/EGKS, het bedrag mee van de steun die tijdens het kolenjaar 2000 daadwerkelijk is uitgekeerd. (5) Op grond van Beschikking nr. 3632/93/EGKS spreekt de Commissie zich ten aanzien van het jaar 2001 over de volgende financiële maatregelen uit: a) steun ten bedrage van 111310 miljoen ESP (668986573,39 EUR) om exploitatieverliezen van de steenkolenbedrijven te dekken; b) steun ten bedrage van 59507 miljoen ESP (357644272,96 EUR) voor de financiering van de buitengewone sociale steun die wordt toegekend aan de werknemers die als gevolg van de maatregelen inzake modernisering, rationalisering en herstructurering van de kolenindustrie en inzake buitenbedrijfstelling in deze industrie hun baan verliezen; c) steun ten bedrage van 19664 miljoen ESP (118183020,21 EUR) voor de financiering van de technische kosten bij sluiting van kolenwinningsinstallaties in het kader van maatregelen inzake modernisering, rationalisering en herstructurering van de kolenindustrie en inzake buitenbedrijfstelling in deze industrie. (6) De door Spanje voorgenomen financiële steunmaatregelen ten behoeve van de kolenindustrie vallen onder artikel 1 van Beschikking nr. 3632/93/EGKS. De Commissie moet zich daarom over deze maatregelen uitspreken aan de hand van artikel 9, lid 4, van genoemde beschikking. Bij haar beoordeling moet de Commissie de in artikel 2 van die beschikking genoemde algemene doelstellingen en criteria en de in de artikelen 3 en 4 vervatte specifieke criteria in acht nemen alsook de verenigbaarheid ervan met de goede werking van de gemeenschappelijke markt onderzoeken. Overeenkomstig artikel 9, lid 6, van genoemde beschikking onderzoekt de Commissie bij haar beoordeling van de maatregelen ook of deze in overeenstemming zijn met het plan voor modernisering, rationalisering, herstructurering en buitenbedrijfstelling, dat de Commissie bij Beschikking 98/637/EGKS heeft goedgekeurd. II (7) De Commissie heeft bij Beschikking 98/637/EGKS(2) een besluit genomen over de overeenstemming van de fase 1998-2002 van het door Spanje aangemelde plan voor modernisering, rationalisering en herstructurering van de kolenindustrie en voor de buitenbedrijfstelling in deze industrie met de algemene en specifieke doelstellingen van Beschikking nr. 3632/93/EGKS. (8) De Commissie constateert dat op de gestelde datum niet is voldaan aan de eis die bij Beschikking 98/637/EGKS aan Spanje is gesteld, dat \"de mijninstallaties van de vroegere onderneming Minas de Lieres SA, die door Hunosa zijn overgenomen, vóór 31 december 1999 definitief moeten sluiten\". De Commissie heeft een precontentieuze procedure geopend door middel van een aan ingebrekestelling voorafgaande brief van 30 maart 2001, om na te gaan of het niet-nakomen van deze sluitingsdatum aanleiding heeft gegeven tot het toekennen van steun ter dekking van de productiekosten tussen 1 januari 1998 en de sluitingsdatum. (9) De Commissie heeft de maatregelen voor modernisering, rationalisering en herstructurering van de overige ondernemingen van de kolenindustrie in Spanje en voor de buitenbedrijfstelling in deze industrie in 2000 en de voor 2001 aangemelde maatregelen onderzocht en vastgesteld dat deze, met uitzondering van de uit te voeren analyse van de in overweging 8 vermelde maatregel, in overeenstemming zijn met de plannen waaraan zij in Beschikking 98/637/EGKS haar goedkeuring had gehecht. (10) De door Spanje gesteunde steenkolenproductie in 2000, die 14678000 t bedraagt (9261190 ton steenkoolequivalent, tse), is 9,3 % lager dan de productie in 1998. Voor 2001 bedraagt de verwachte productie, waarvoor steun wordt verleend, 13910000 t (8776615 tse), wat 5,23 % minder is dan in 2000. (11) Het aantal werknemers bij de bedrijven daalde van 18140 eind 1998 tot 15687 eind 2000. In 2001 zullen er naar verwachting nog 1000 werknemers minder zijn. (12) In de fase 1998-2002 van het Spaanse plan voor modernisering, rationalisering, herstructurering en buitenbedrijfstelling worden, naar verluidt, installaties met een totale productiecapaciteit van 4 miljoen t per jaar gesloten of buiten bedrijf gesteld. (13) Deze inkrimpingen, die groter zijn dan de oorspronkelijk geplande, zijn het gevolg van het feit dat, overeenkomstig artikel 4 van Beschikking nr. 3632/93/EGKS, bedrijven die er niet in zijn geslaagd aan de voorwaarden te voldoen om in aanmerking te komen voor steun voor de bedrijfsvoering als bedoeld in artikel 3 van de genoemde beschikking, in de plannen voor bedrijfssluiting zijn opgenomen. (14) Spanje heeft bij brief van 6 oktober 2000, zoals gevraagd door de Commissie in Beschikking 2001/162/EGKS(3), de productiekosten van de ondernemingen voor het jaar 1999 meegedeeld. Uit de analyse die de Commissie heeft gemaakt van de ontwikkeling van de productiekosten van de ondernemingen of de productie-eenheden die overeenkomstig artikel 3 van Beschikking nr. 3632/93/EGKS in 1999 steun voor de bedrijfsvoering ontvingen, is gebleken dat de productiekosten, in prijzen van 1992, gemiddeld zijn gedaald van 92,62 ECU/tse in 1994 tot 73,37 EUR/tse in 1999. Deze gemiddelde vermindering met 20,8 % tussen 1994 en 1999 valt uiteen in een vermindering van meer dan 30 % voor 14,7 % van de productie, van 20 % tot 30 % voor 36 % van de productie, van 10 % tot 20 % voor 31,6 % van de productie en een vermindering van 0 % tot 10 % voor 17,7 % van de productie. (15) De onderneming UTE Terrales-Ubeda SA en de volgende productie-eenheden: de María-groep van Minero Siderúrgica de Ponferrada SA, de Escandal-groep van Coto Minero del Sil SA, de Picardín-, Pontedo- en Arbas-groep van Unión Minera del Norte SA (Uminsa) en Pozo Tres Amigos van Hulleras del Norte (Hunosa) hebben in 2000 een einde gemaakt aan hun activiteit. De ondernemingen Antracitas de Gillón SA, Coto Minero Jove SA (Jovesa), Industrial y Comercial Minera SA (Incomisa), Minas de la Camocha SA, Hulleras del Norte SA, Minas de Escucha SA, Promotora de Minas de Carbón SA, Mina Escobal SL, Minas de Valdeloso SL, Virgilio Rieso SA en de ondergrondse productie-eenheden van de Empresa Nacional de Electricidad SA (Endesa) en Empresa Nacional Carbonífera del Sur (Encasur), met een totale jaarlijkse productiecapaciteit van 3775000 t, zijn opgenomen in een sluitings- of een buitenbedrijfstellingsplan dat uiterlijk voor 2005 in een vermindering van de jaarlijkse capaciteit met 2825000 t voorziet. De Commissie heeft vastgesteld dat deze ondernemingen of productie-eenheden de voorwaarden in artikel 3, lid 2, van Beschikking nr. 3632/93/EGKS niet kunnen vervullen, hoewel zij aan de voorwaarden voldoen om steun voor buitenbedrijfstelling te ontvangen overeenkomstig artikel 4 van de genoemde beschikking. (16) Spanje zal gedurende de periode 2001-2002 blijven toezien op de ontwikkeling van de productiekosten van elke kolenmijnonderneming die steun voor de bedrijfsvoering ontvangt. Ingeval zij er niet in slagen tot een trendmatige verlaging van de productiekosten te komen, als bedoeld in artikel 3, lid 2, van Beschikking nr. 3632/93/EGKS, zal Spanje de Commissie de nodige corrigerende maatregelen voorstellen. (17) De door Spanje voor het jaar 2001 aangemelde steun ter dekking van exploitatieverliezen voorziet in een vermindering van de steun aan de lopende productie van 4 % ten opzichte van 2000. Deze verminderingen dragen bij tot het bereiken van de beoogde degressie van de steun. De steun als bedoeld in de artikelen 3 en 4 van Beschikking nr. 3632/93/EGKS is bestemd voor de financiering van het totale of gedeeltelijke verschil tussen de productiekosten en de verkoopprijs die de contracterende partijen vrij hebben vastgesteld op basis van de op de wereldmarkt genoteerde prijzen. (18) Alle steun die Spanje voornemens is in 2001 overeenkomstig Beschikking nr. 3632/93/EGKS aan de kolenindustrie te verlenen, is, zoals bepaald in artikel 2, lid 2, van genoemde beschikking, in de nationale, regionale of lokale overheidsbegrotingen opgenomen. Voor Hunosa zal een gedeelte van deze steun kunnen worden toegekend via de publiekrechtelijke instantie SEPI (staatsmaatschappij voor industriële participaties), waarvan deze onderneming deel uitmaakt. (19) Gelet op het voorafgaande zal de Commissie onderzoeken of het niet voldoen door Hunosa aan de bijzondere voorwaarden waaraan de vroegere installaties van Minas de Lieres SA zijn onderworpen, aanleiding heeft gegeven tot onrechtmatig gebruik van de steun, waardoor de verenigbaarheid van reeds in het kader van Beschikking nr. 3632/93/EGKS toegekende steun in twijfel kan worden getrokken. De overige door Spanje voor 2001 aangemelde maatregelen worden in overeenstemming geacht met de algemene doelstellingen van het plan voor modernisering, rationalisering, herstructurering en buitenbedrijfstelling dat de Commissie bij Beschikking 98/637/EGKS heeft goedgekeurd. III (20) De steun ten bedrage van 111310 miljoen ESP (669046674,60 EUR), die Spanje in 2001 aan de kolenindustrie wil toekennen, heeft tot doel de exploitatieverliezen van de kolenmijnondernemingen geheel of gedeeltelijk te compenseren. (21) Deze steun dient ter dekking van het verschil tussen de productiekosten en de verkoopprijs die door de contracterende partijen vrij wordt bepaald op basis van de op de wereldmarkt genoteerde prijzen. (22) Het aangemelde bedrag valt uiteen in steun voor de bedrijfsvoering, als bedoeld in artikel 3 van Beschikking nr. 3632/93/EGKS, ten belope van 46752 miljoen ESP (280985179,04 EUR), en steun voor buitenbedrijfstelling, als bedoeld in artikel 4 van die beschikking, ten belope van 64558 miljoen ESP (388001394,35 EUR). (23) De steun voor de bedrijfsvoering ten bedrage van 46752 miljoen ESP (280985179,04 EUR) dient ter dekking van de exploitatieverliezen van 42 ondernemingen met naar schatting een totale productie van 10706900 t in 2001. (24) De Commissie constateert, na de productiekosten van ondernemingen die steun voor de bedrijfsvoering ontvangen te hebben geverifieerd, dat de in de periode 1994-1999 waargenomen trendmatige verlaging van de kosten, in prijzen van 1992, in 2001 zal aanhouden. Voor 2001 wordt ten opzichte van 1994, in prijzen van 1992, een daling van 18,5 % verwacht. (25) De gemiddelde productiekosten in 1999, in prijzen van 1992, van de ondernemingen die overeenkomstig artikel 3 van Beschikking nr. 3632/93/EGKS steun ontvangen, bedragen 73,37 EUR/tse. Deze productiekosten zijn als volgt gespreid: - 4,23 % van de productie kost minder dan 60 EUR/tse; - 52,72 % van de productie kost 60 tot 79 EUR/tse; - 29,39 % van de productie kost 80 tot 99 EUR/tse; - 13,66 % van de productie kost meer dan 100 EUR/tse. (26) De gemiddelde verkoopprijs aan de thermische centrales van de 10706900 t (6700951 tse) van de voor 2001 geraamde productie van de ondernemingen die steun voor de bedrijfsvoering ontvangen (artikel 3 van Beschikking nr. 3632/93/EGKS), bedraagt 10482 ESP/tse (63 EUR/tse). Gezien de voor 2001 geraamde gemiddelde kosten van deze productie, namelijk 17134,43 ESP/tse (102,98 EUR/tse), constateert de Commissie dat de aangemelde steun overeenkomt met het verschil tussen de productiekosten en de verkoopprijs die door de contracterende partijen vrij wordt bepaald op basis van de op de wereldmarkt genoteerde prijzen. (27) Overeenkomstig de door Spanje meegedeelde werkelijk uitgekeerde steunbedragen heeft de onderneming González y Díez SA in 1998 en 2000 een steunbedrag van respectievelijk 651908560 ESP en 463592384 ESP ontvangen ter dekking van buitengewone lasten overeenkomstig artikel 5 van Beschikking nr. 3632/93/EGKS in verband met buitenbedrijfstelling. Na de overname van deze onderneming door Minas de la Camocha SA heeft de Commissie de jaarverslagen van beide ondernemingen geanalyseerd en geconstateerd dat deze steun mogelijk is gebruikt voor andere doeleinden dan die waarvoor goedkeuring was verleend, en met name als steun voor de bedrijfsvoering, zoals bedoeld in artikel 3 van Beschikking nr. 3632/93/EGKS. De Commissie constateert dat deze steun in de boekhouding van de onderneming is ingeschreven als \"andere bedrijfsinkomsten\", zonder echter de te dekken kosten aan te wijzen. De Commissie heeft bij brieven van 25 oktober 1999, 17 december 1999, 24 april 2001 en 17 juli 2001 Spanje verzocht om nadere informatie ter staving van de kosten van buitenbedrijfstelling. De onderneming González y Díez SA heeft in de door Spanje gezonden brieven van 2 december 1999 en 29 juni 2001 geen rechtvaardiging van die kosten verstrekt. In deze context reserveert de Commissie in deze beschikking haar beslissing over een bedrag van steun voor de bedrijfsvoering dat gelijk is aan de momenteel door de Commissie onderzochte steun ter dekking van buitengewone lasten die in 1998 en 2000 aan deze onderneming is verleend. (28) De steun voor buitenbedrijfstelling ten bedrage van 64558 miljoen ESP (388001394,35 EUR) dient ter dekking van de exploitatieverliezen van de volgende ondernemingen die in sluitings- en/of buitenbedrijfstellingsplannen overeenkomstig artikel 4 van Beschikking nr. 3632/93/EGKS zijn opgenomen: Hunosa, die 53513 miljoen ESP (321619607,42 EUR) ontvangt, Minas de la Camocha SA, die 4743 miljoen ESP (28506004,11 EUR) ontvangt, Endesa, die voor de ondergrondse mijnen 635 miljoen ESP (3816426,86 EUR) ontvangt, Encasur die voor de ondergrondse mijnen 328 miljoen ESP (1971319,70 EUR) ontvangt, Antracitas de Gillón, die 782 miljoen ESP (4699914,66 EUR) ontvangt, Coto Minero Jove SA, die 667 miljoen ESP (4008750,74 EUR) ontvangt, Industrial y Comercial Minera SA (Incomisa), die 144 miljoen ESP (865457,43 EUR) ontvangt, Mina Escobal SL, die 51 miljoen ESP (306516,17 EUR) ontvangt, Minas de Escucha SA, die 351 miljoen ESP (2109552,49 EUR) ontvangt, Minas de Valdeloso SL, die 120 miljoen ESP (721214,53 EUR) ontvangt, Promotora de Minas de Carbón SA, die 298 miljoen ESP (1791016,07 EUR) ontvangt, en Virgilio Riesco SA, die 186 miljoen ESP (1117882,51 EUR) ontvangt. De resterende hoeveelheid, ten bedrage van 2740 miljoen ESP (16467731,66 EUR), is bestemd voor 13 ondernemingen die hun productiecapaciteit verminderen. De totale productie waarvoor de steun voor buitenbedrijfstelling is bestemd, bedraagt 3200000 t jaarcapaciteit. (29) Een gedeelte van de steun ten bedrage van 53513 miljoen ESP (321619607,42 EUR), die aan Hunosa wordt verleend, te weten 36106 miljoen ESP (217001430,41 EUR) zal via SEPI worden verleend. Ingevolge de consolidatie van de balansen van de ondernemingen die de SEPI-groep vormen, kan Hunosa wellicht door deze groep worden gecompenseerd met het belastingkrediet dat dankzij de lagere vennootschapsbelasting wordt verkregen. In dat geval zal de steun aan Hunosa die bij deze beschikking voor 2001 wordt goedgekeurd, worden verminderd met de compensatie die de onderneming als belastingkrediet van de vennootschapsbelasting kan ontvangen ingevolge de consolidatie van de balansen van de ondernemingen in de SEPI-groep. (30) Bij brief van 14 mei 2001 heeft Spanje de Commissie informatie verstrekt over de situatie van de installaties van de vroegere onderneming Minas de Lieres SA die door Hunosa worden geëxploiteerd. In deze brief verklaart Hunosa dat in 1998, 1999 en 2000 respectievelijk 33000 tse, 54000 tse en 52000 tse zijn geproduceerd zonder overheidssteun ter dekking van exploitatieverliezen, zoals door de Commissie gevraagd in Beschikking 98/637/EGKS. De Commissie is van oordeel dat de exploitatieverliezen van Minas de Lieres in de periode 1998-2000 groter zijn dan de opgegeven bedragen, omdat in de aanmelding van Hunosa geen arbeidskosten en kapitaalkosten zijn opgenomen. De Commissie meent dat de exploitatieverliezen voor 1998, 1999, 2000 en (naar raming) 2001 6000 miljoen ESP kunnen belopen en heeft Spanje om aanvullende gegevens verzocht. De Commissie zal onderzoeken of het niet voldoen door Hunosa aan de voorwaarden van het besluit inzake Minas de Lieres aanleiding heeft gegeven tot onrechtmatig gebruik van de steun, waardoor de verenigbaarheid van de bij Beschikking 98/637/EGKS toegekende steun in twijfel kan worden getrokken. (31) Bij brief van 14 augustus 2001 heeft Spanje de Commissie meegedeeld dat de onderneming Minas de la Camocha SA 226 miljoen ESP niet heeft terugbetaald op een totaal bedrag van 665 miljoen ESP, waarvoor de Commissie geen goedkeuring had verleend in Beschikking 98/635/EGKS(4); dat bedrag was, vooruitlopend op de goedkeuring door de Commissie, reeds bij wijze van voorschot uitgekeerd. Spanje deelde in de brief van 14 augustus 2001 de Commissie mee dat het verder het nodige doet om de terugbetaling van het steunbedrag te verkrijgen. Overeenkomstig artikel 9, lid 5, van Beschikking nr. 3632/93/EGKS moet een dergelijke betaling die op de goedkeuring door de Commissie vooruitloopt, worden beschouwd als ten onrechte verleende kasmiddelen waarover de begunstigde rente ten belope van de marktrente moet betalen. De Commissie raamt het terug te betalen bedrag op basis van de rente van 1996 tot 2001 op 287 miljoen ESP. Zolang dat bedrag niet is terugbetaald door Minas de la Camocha SA, reserveert de Commissie haar beslissing voor het jaar 2001 over een bedrag van 287 miljoen ESP als steun voor buitenbedrijfstelling aan deze onderneming. (32) De gemiddelde verkoopprijs aan de thermische centrales van de 3200000 t (2056229 tse) van de voor 2001 geraamde productie van de ondernemingen die steun voor de bedrijfsvoering ontvangen (artikel 4 van Beschikking nr. 3632/93/EGKS), bedraagt 9400,80 ESP/tse (56,5 EUR/tse). Gezien de voor 2001 geraamde gemiddelde kosten van deze productie, namelijk 46052,30 ESP/tse (276,78 EUR/tse), constateert de Commissie dat de aangemelde steun overeenkomt met het verschil tussen de productiekosten en de verkoopprijs die door de contracterende partijen vrij wordt bepaald op basis van de op de wereldmarkt genoteerde prijzen. (33) De steun ter dekking van de exploitatieverliezen van de kolenmijnondernemingen is opgenomen in de algemene rijksbegroting voor 2001. De bedragen zijn ongeveer 4 % lager dan de bedragen die de Commissie voor 2000 heeft toegestaan. Spanje heeft kennis gegeven van het besluit van de Ministerraad van 9 februari 2001 betreffende de verdeling van deze steunbedragen over de verschillende ondernemingen. Dit besluit werd gepubliceerd in het Spaanse staatsblad(5). (34) Het opnemen van deze maatregel in het door Spanje aangemelde plan voor modernisering, rationalisering, herstructurering en buitenbedrijfstelling en de degressie van de voor 2001 geplande steunbedragen zijn in overeenstemming met de in artikel 2, lid 1, eerste en tweede streepje, van Beschikking nr. 3632/93/EGKS omschreven doelstellingen, met name de oplossing van de sociale en regionale problemen in verband met de ontwikkelingen in de kolenindustrie. (35) Onder voorbehoud van een bedrag van 287 miljoen ESP voor de onderneming Minas de la Camocha SA, van 1115,5 miljoen ESP voor de onderneming González y Díez SA en van 6000 miljoen ESP voor de onderneming Hunosa, kan op grond van de door Spanje verstrekte gegevens worden gesteld dat de voor 2001 geplande steun verenigbaar is met de artikelen 3 en 4 van Beschikking nr. 3632/93/EGKS en met de goede werking van de gemeenschappelijke markt. De Commissie zal later een besluit nemen over het resterende bedrag van 7402,5 miljoen ESP, na onderzoek van de informatie die Spanje verstrekt als antwoord op de vragen van de Commissie. IV (36) De steun ten bedrage van 59507 miljoen ESP (357644272,96 EUR) die Spanje voornemens is toe te kennen, is, met uitzondering van de kosten voor de sociale uitkeringen die de staat krachtens artikel 56 van het Verdrag als bijzondere bijdrage moet leveren, bestemd voor de financiering van de schadeloosstellingen aan de werknemers die met vervroegd pensioen zijn gegaan of zullen moeten gaan of die hun baan hebben verloren als gevolg van de toepassing van het plan voor modernisering, rationalisering en herstructurering van de Spaanse kolenindustrie en voor buitenbedrijfstelling in deze industrie. (37) Een deel van deze steun, namelijk 37507 miljoen ESP (225421609,99 EUR), zal aan Hunosa worden verleend. Het is bestemd voor de financiering van de kosten in verband met de vervroegde pensionering van werknemers die vóór 1 januari 2001 zijn afgevloeid alsmede van de ongeveer 500 werknemers die in 2001 afvloeien. Dat gedeelte van de steun zal via SEPI aan Hunosa worden verleend. (38) De rest van de steun ten bedrage van 22000 miljoen ESP (132222662,96 EUR) is bestemd voor de financiering van de schadeloosstellingen aan de 7200 werknemers van andere ondernemingen die eind 2001 met vervroegd pensioen gaan, als gevolg van moderniserings-, rationaliserings-, herstructurerings- of buitenbedrijfstellingsmaatregelen. (39) Deze steun ter dekking van buitengewone lasten die uit de herstructurering voortvloeien of daaruit zijn voortgevloeid, is in de algemene rijksbegroting voor 2001 opgenomen. (40) Deze financiële maatregelen worden door het proces van modernisering, rationalisering en herstructurering van de Spaanse kolenindustrie noodzakelijk gemaakt en kunnen bijgevolg niet worden beschouwd als maatregelen die verband houden met de lopende productie (lasten uit het verleden). (41) Krachtens artikel 5 van Beschikking nr. 3632/93/EGKS kan deze steun ter dekking van kosten die uitdrukkelijk in de bijlage bij die beschikking worden genoemd, namelijk lasten voor de betaling van de sociale uitkeringen die het gevolg zijn van de pensionering van werknemers voordat deze de wettelijke pensioengerechtigde leeftijd hebben bereikt, en andere uitzonderlijke uitgaven voor werknemers die hun baan hebben verloren als gevolg van herstructureringen en rationaliseringen, als verenigbaar met de gemeenschappelijke markt worden beschouwd op voorwaarde dat het steunbedrag die kosten niet overschrijdt. (42) Op grond van het voorafgaande en van de door Spanje verstrekte gegevens kan worden gesteld dat deze steun verenigbaar is met artikel 5 van Beschikking nr. 3632/93/EGKS en met de goede werking van de gemeenschappelijke markt. V (43) De steun ten bedrage van 19664 miljoen ESP (118183020,21 EUR) die Spanje voornemens is toe te kennen, is bestemd om de waardedaling te compenseren van de vaste activa van de kolenmijnondernemingen die tot gehele of gedeeltelijke sluitingen moeten overgaan, alsmede voor de financiering van andere buitengewone lasten die uit de geleidelijke sluitingen in verband met de herstructurering van de kolenindustrie voortvloeien of daaruit zijn voortgevloeid. (44) Het aan Hunosa toe te kennen deel van deze steun, namelijk 9988 miljoen ESP (60029088,99 EUR), zal via SEPI worden verleend. De resterende 9676 miljoen ESP (58153931,22 EUR) zal worden toegekend aan de overige ondernemingen die tot herstructurering of buitenbedrijfstelling overgaan. (45) De steun ter dekking van buitengewone lasten die uit de herstructurering voortvloeien of daaruit zijn voortgevloeid, is in de algemene rijksbegroting voor 2001 opgenomen. (46) Deze financiële maatregelen worden door het proces van modernisering, rationalisering en herstructurering van de Spaanse kolenindustrie noodzakelijk gemaakt en kunnen bijgevolg niet worden beschouwd als maatregelen die verband houden met de lopende productie (lasten uit het verleden). (47) Krachtens artikel 5 van Beschikking nr. 3632/93/EGKS kan deze steun ter dekking van kosten die uitdrukkelijk in de bijlage bij die beschikking worden genoemd, namelijk uitzonderlijke intrinsieke waardeverminderingen die het resultaat zijn van de herstructurering van de industrie (waarbij geen rekening wordt gehouden met de op of na 1 januari 1986 uitgevoerde herwaarderingen die de inflatie te boven gaan) alsmede andere bijkomende werken en overblijvende lasten die uit de sluiting van de installaties voortvloeien, als verenigbaar met de gemeenschappelijke markt worden beschouwd, op voorwaarde dat het steunbedrag die kosten niet overschrijdt. (48) Spanje dient erop toe te zien dat de steun die ter dekking van buitengewone lasten aan de ondernemingen wordt toegekend, beantwoordt aan de kostencategorieën die in de bijlage bij Beschikking nr. 3632/93/EGKS zijn omschreven. (49) De Commissie heeft Spanje om informatie verzocht over het aan Hunosa toe te kennen bedrag van 9988 miljoen ESP dat bestemd kan worden ter dekking van de sluitingskosten van de installaties van de vroegere onderneming Minas de Lieres SA. Spanje heeft in 1993 steun verleend voor de sluiting van deze installaties en kan daarvoor niet opnieuw steun toekennen. De Commissie zal later een besluit nemen over het bedrag van 4795 miljoen ESP (28818530,41 EUR), dat naar schatting het bedrag kan zijn dat Spanje heeft voorzien ter dekking van de sluitingskosten van Minas de Lieres SA. (50) Spanje heeft het voornemen te kennen gegeven aan de onderneming González y Díez SA 393971600 ESP (2367817,00 EUR) toe te kennen ter dekking van de kosten in verband met de inkrimping van de jaarlijkse productiecapaciteit met 34000 t in 2001. De onderneming González y Díez SA heeft niet aangetoond dat de in 1998 en 2000 voor dezelfde doeleinden ontvangen steun aan de voorwaarden van artikel 5 van Beschikking nr. 3632/93/EGKS voldoet en de Commissie heeft Spanje om informatie verzocht over de bestemming van de steun die het voornemens is in 2001 aan deze onderneming toe te kennen. (51) Onder voorbehoud van een bedrag van 4795 miljoen ESP voor de onderneming Hunosa en van 394 miljoen ESP voor de onderneming González y Díez SA, kan op grond van de door Spanje verstrekte gegevens worden gesteld dat deze steun verenigbaar is met artikel 5 van Beschikking nr. 3632/93/EGKS en met de goede werking van de gemeenschappelijke markt. De Commissie zal later een besluit nemen over het resterende bedrag van 5189 miljoen ESP, na onderzoek van de informatie die Spanje verstrekt als antwoord op de vragen van de Commissie. VI (52) De door Spanje aan de kolenmijnindustrie verleende steun beperkt zich tot de productie die voor stroomopwekking is bestemd. Spanje verbindt zich ertoe, erop toe te zien dat de voor de industrie en huisbrand bestemde productie wordt verkocht tegen prijzen (nettoprijzen zonder vergoedingen) die de productiekosten dekken. (53) Spanje dient zich ervan te vergewissen dat de toekenning van steun voor de lopende productie als bedoeld in deze beschikking niet tot discriminatie tussen producenten, tussen afnemers en tussen gebruikers op de communautaire steenkolenmarkt leidt. (54) Spanje dient erop toe te zien dat, overeenkomstig het bepaalde in artikel 3, lid 1, derde streepje, van Beschikking nr. 3632/93/EGKS, de steun welke bestemd is om het verschil te financieren tussen de productiekosten en de verkoopprijs per ton niet leidt tot verkoopprijzen voor de communautaire steenkool die lager zijn dan de prijzen die gelden voor steenkool van soortgelijke kwaliteit uit derde landen. (55) Spanje dient erop toe te zien, overeenkomstig het bepaalde in artikel 86 van het Verdrag, dat de steun wordt beperkt tot het strikt noodzakelijke, met inachtneming van sociale en regionale overwegingen in verband met de teruggang van de steenkoolwinning in de Gemeenschap. De steun mag direct noch indirect economisch voordeel opleveren voor producties waarvoor geen steun is toegestaan of voor andere activiteiten dan de steenkoolwinning. Met name dient Spanje zich ervan te vergewissen dat steun die uit hoofde van artikel 5 van Beschikking nr. 3632/93/EGKS aan ondernemingen wordt verleend en die bestemd is ter financiering van de technische kosten van bedrijfssluiting niet door de ondernemingen wordt gebruikt als steun voor de lopende productie (artikelen 3 en 4 van de beschikking) en dat de buitenbedrijfstelling waarvoor de steun wordt toegekend definitief is en onder de best mogelijke omstandigheden inzake veiligheid en milieubescherming wordt uitgevoerd. (56) Op grond van artikel 3, lid 1, tweede streepje, en artikel 9, leden 2 en 3, van Beschikking nr. 3632/93/EGKS moet de Commissie nagaan of de voor de lopende productie toegestane steun uitsluitend voor de in de artikelen 3 en 4 van die beschikking omschreven doelstellingen wordt verleend. Spanje deelt uiterlijk 30 juni 2002 de in 2001 werkelijk uitgekeerde bedragen alsook eventuele aanpassingen van de oorspronkelijk vermelde steunbedragen mee. Spanje stelt naar aanleiding van dit jaarlijks overzicht alle informatie ter beschikking die voor de controle op de nakoming van de in de genoemde artikelen vastgestelde criteria is vereist. (57) Bij de goedkeuring van de steunmaatregelen heeft de Commissie rekening gehouden met de noodzaak de sociale en regionale gevolgen van de herstructurering van de steenkoolindustrie zo veel mogelijk te verzachten, gezien de economische en sociale situatie waarin de getroffen mijnen zich bevinden. (58) Op grond van het voorafgaande en de door Spanje verstrekte gegevens kan worden gesteld dat de geplande steunverlening en maatregelen ten behoeve van de kolenindustrie verenigbaar zijn met de doelstellingen van Beschikking nr. 3632/93/EGKS en met de goede werking van de gemeenschappelijke markt, HEEFT DE VOLGENDE BESCHIKKING GEGEVEN: Artikel 1 Spanje wordt gemachtigd om ten laste van het kolenjaar 2001 de volgende steun te verlenen: a) steun voor de bedrijfsvoering overeenkomstig artikel 3 van Beschikking nr. 3632/93/EGKS ten bedrage van 45636499056 ESP (274280883,34 EUR); de Commissie zal later een besluit nemen met betrekking tot het resterende bedrag van 1115500944 ESP (6704295,70 EUR) voor de onderneming González y Díez SA; b) steun voor buitenbedrijfstelling overeenkomstig artikel 4 van Beschikking nr. 3632/93/EGKS ten bedrage van 58271000000 ESP (350215763,35 EUR); de Commissie zal later een besluit nemen over het resterende bedrag van 6000 miljoen ESP (36060726,26 EUR) voor de onderneming Hulleras del Norte SA (Hunosa) en van 287 miljoen ESP (1724904,74 EUR) voor Minas de la Camocha SA; het goedgekeurde steunbedrag van 58271000000 ESP zal worden verminderd met de compensatie die Hunosa als belastingkrediet van de vennootschapsbelasting kan ontvangen ingevolge de consolidatie van de balansen van de ondernemingen die deel uitmaken van de staatsmaatschappij voor industriële participaties (SEPI); c) steun ter dekking van buitengewone lasten overeenkomstig artikel 5 van Beschikking nr. 3632/93/EGKS ten bedrage van 59507 miljoen ESP (357644272,96 EUR) voor de financiering van de buitengewone sociale steun die wordt toegekend aan werknemers die hun baan verliezen als gevolg van de maatregelen voor modernisering, rationalisering en herstructurering van de Spaanse kolenindustrie en voor buitenbedrijfstelling in deze industrie; d) steun ter dekking van buitengewone lasten overeenkomstig artikel 5 van Beschikking nr. 3632/93/EGKS ten bedrage van 14475 miljoen ESP (86996502,11 EUR) ter dekking van de technische kosten bij sluiting van kolenwinningsinstallaties als gevolg van de maatregelen voor modernisering, rationalisering en herstructurering van de Spaanse kolenindustrie en voor buitenbedrijfstelling in deze industrie. De Commissie zal later een besluit nemen over het resterende bedrag van 4795 miljoen ESP voor de onderneming Hunosa en van 394 miljoen ESP voor de onderneming González y Díez SA. Artikel 2 Spanje neemt overeenkomstig artikel 86 van het EGKS-Verdrag alle algemene of bijzondere maatregelen welke dienen tot het verzekeren van de nakoming der verplichtingen die uit deze beschikking voortvloeien. Spanje ziet erop toe dat de goedgekeurde steun uitsluitend voor de genoemde doelstellingen wordt gebruikt en zorgt ervoor dat elk op grond van deze beschikking bepaald steunbedrag dat niet is uitgegeven, te hoog is geraamd of oneigenlijk is gebruikt, wordt terugbetaald. Artikel 3 Spanje stelt de Commissie uiterlijk op 30 juni 2002 in kennis van de steunbedragen die het werkelijk ten laste van het kolenjaar 2001 heeft uitgekeerd. Artikel 4 Deze beschikking is gericht tot het Koninkrijk Spanje. Gedaan te Brussel, 11 december 2001. Voor de Commissie Loyola de Palacio Vice-voorzitter (1) PB L 329 van 30.12.1993, blz. 12. (2) PB L 303 van 13.11.1998, blz. 57. (3) PB L 58 van 28.2.2001, blz. 24. (4) PB L 303 van 13.11.1998, blz. 47. (5) BOE nr. 83 van 6.4.2001, blz. 13055.",
  "source": "EUR LEX"
}