{
  "url": "http://www.w3.org/1999/xhtml\">",
  "content": "L_2019082NL.01002601.xml 25.3.2019 NL Publicatieblad van de Europese Unie L 82/26 UITVOERINGSVERORDENING (EU) 2019/482 VAN DE COMMISSIE van 22 maart 2019 tot wijziging van Uitvoeringsverordening (EU) 2016/1368 tot vaststelling van een lijst van op financiële markten gebruikte cruciale benchmarks op grond van Verordening (EU) 2016/1011 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1011 van het Europees Parlement en de Raad van 8 juni 2016 betreffende indices die worden gebruikt als benchmarks voor financiële instrumenten en financiële overeenkomsten of om de prestatie van beleggingsfondsen te meten en tot wijziging van Richtlijnen 2008/48/EG en 2014/17/EU en Verordening (EU) nr. 596/2014 ( 1 ) , en met name artikel 20, lid 1, Overwegende hetgeen volgt: (1) Benchmarks spelen een belangrijke rol bij de vaststelling van de prijs van tal van financiële instrumenten en financiële overeenkomsten en bij de meting van de prestatie van tal van beleggingsfondsen. Het aanleveren van gegevens voor benchmarks en het beheer ervan zijn veelal vatbaar voor manipulatie en de daarbij betrokken personen worden vaak met belangenconflicten geconfronteerd. (2) Om hun economische rol te kunnen vervullen, moeten benchmarks representatief zijn voor de onderliggende markt of voor de economische realiteit die zij beogen te meten. Indien een benchmark niet langer representatief is voor een onderliggende markt, zoals interbancaire rentetarieven, bestaat er een risico van negatieve gevolgen voor, onder meer, de marktintegriteit en de financiering van huishoudens (leningen en hypotheken) en het bedrijfsleven in de Unie. (3) Hoe hoger de totale waarde van financiële instrumenten, financiële overeenkomsten en beleggingsfondsen die naar een bepaalde benchmark verwijzen, hoe groter doorgaans de risico's zijn voor de gebruikers, de markten en de economie van de Unie. Daarom zijn in Verordening (EU) 2016/1011 verschillende categorieën benchmarks vastgesteld en tevens extra vereisten opgenomen om de integriteit en de degelijkheid te verzekeren van bepaalde benchmarks die als cruciaal worden aangemerkt. Zo is onder meer aan de bevoegde autoriteiten de bevoegdheid verleend om, onder bepaalde voorwaarden, het aanleveren van gegevens voor een cruciale benchmark of het beheer ervan op te leggen. (4) Overeenkomstig artikel 20, lid 1, van Verordening (EU) 2016/1011 is de Commissie bevoegd uitvoeringshandelingen vast te stellen met het oog op de vaststelling en de evaluatie, ten minste om de twee jaar, van een lijst met cruciale benchmarks. (5) Uitvoeringsverordening (EU) 2016/1368 van de Commissie ( 2 ) heeft een lijst vastgesteld met op financiële markten gebruikte cruciale benchmarks op grond van Verordening (EU) 2016/1011. (6) Overeenkomstig artikel 20, lid 1, onder b), van Verordening (EU) 2016/1011 mogen benchmarks in de lijst met cruciale benchmarks worden opgenomen indien die benchmarks gebaseerd zijn op inputgegevens van contribuanten die voor het merendeel in één lidstaat gevestigd zijn en worden erkend als cruciaal in die lidstaat. (7) Op 10 oktober 2018 heeft de Poolse bevoegde autoriteit, Komisja Nadzoru Finansowego („KNF”), de Europese Autoriteit voor effecten en markten („ESMA”) in kennis gesteld van haar voorstel om de Warsaw Interbank Offered Rate („WIBOR”) als cruciale benchmark te erkennen, overeenkomstig artikel 20, lid 1, onder b), van Verordening (EU) 2016/1011, omdat deze van cruciaal belang is in Polen en gebaseerd is op indieningen door contribuanten die alle in Polen gelegen zijn. (8) De WIBOR is een referentierente die gebaseerd is op een gemiddelde van de rentevoeten waartegen banken die actief zijn op de Poolse geldmarkt bereid zijn ongedekte financiële middelen met verschillende looptijden aan elkaar te lenen. Op 10 oktober 2018 namen aan het WIBOR-panel elf banken deel, die alle in Polen gelegen zijn. (9) In haar aan ESMA voorgelegde beoordeling concludeerde KNF dat de beëindiging van de WIBOR, of de aanbieding ervan op basis van inputgegevens of van een panel van contribuanten die niet langer representatief zijn voor de onderliggende markt of economische realiteit, een significante negatieve impact kon hebben op de werking van de financiële markten in Polen. (10) Uit de beoordeling van KNF blijkt dat de WIBOR wordt gebruikt als referentierente bij 60 % van alle leningen aan Poolse huishoudens en bij 70,1 % van de uitstaande hypotheken. Bij hypotheken die na 2013 zijn aangegaan, is het gebruik van de WIBOR gestegen tot 98,5 %. Voorts wordt de WIBOR gebruikt als referentie voor de couponbetalingen van bijna 26 % van de totale nominale waarde van Poolse obligaties. Uit de gegevens van KNF blijkt tevens dat de WIBOR wordt gebruikt als referentierente bij otc-rentederivaten voor een uitstaand notioneel bedrag van 366 miljard EUR. Tot slot komt KNF op basis van een enquête tot de conclusie dat de WIBOR als referentie wordt gebruikt bij beleggingsfondsen met een totale intrinsieke waarde van 2,6 miljard EUR. De totale waarde van de financiële instrumenten en financiële contracten die de WIBOR als referentierente hebben, is dus groter dan het bruto nationaal product van Polen. De conclusie van de beoordeling luidt dat de WIBOR van vitaal belang is voor de financiële stabiliteit en de marktintegriteit in Polen en dat indien de WIBOR niet werd voortgezet of onbetrouwbaar was, dit een significante negatieve impact zou kunnen hebben op de werking van de financiële markten in Polen en op bedrijven en consumenten, omdat deze wordt gebruikt voor leningen, kredietproducten voor consumenten en beleggingsfondsen. (11) Op 8 november 2018 heeft ESMA de Commissie haar advies gezonden waarin zij uiteenzette dat de KNF alle elementen en criteria in artikel 20, lid 3, van Verordening (EU) 2016/1011 in aanmerking had genomen en was gekomen met kwantitatieve gegevens ter onderbouwing van de argumenten voor de erkenning van de WIBOR als cruciale benchmark en een argumentatieve analyse waarin op de cruciale rol van de WIBOR in de Poolse economie werd gewezen. (12) Uitvoeringsverordening (EU) 2016/1368 dient bijgevolg dienovereenkomstig te worden gewijzigd. (13) Gezien het cruciale belang van de WIBOR, het grootschalige gebruik ervan en de rol die hij speelt bij de toewijzing van kapitaal in Polen, dient deze verordening met spoed in werking te treden. (14) De in deze verordening vervatte maatregelen zijn in overeenstemming met het advies van het Europees Comité voor het effectenbedrijf, HEEFT DE VOLGENDE VERORDENING VASTGESTELD: Artikel 1 De bijlage bij Uitvoeringsverordening (EU) 2016/1368 wordt vervangen door de tekst in de bijlage bij deze verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 maart 2019. Voor de Commissie De voorzitter Jean-Claude JUNCKER ( 1 ) PB L 171 van 29.6.2016, blz. 1 . ( 2 ) Uitvoeringsverordening (EU) 2016/1368 van de Commissie van 11 augustus 2016 tot vaststelling van een lijst van op financiële markten gebruikte cruciale benchmarks op grond van Verordening (EU) 2016/1011 van het Europees Parlement en de Raad ( PB L 217 van 12.8.2016, blz. 1 ). BIJLAGE „BIJLAGE Lijst van cruciale benchmarks opgesteld op grond van artikel 20, lid 1, van Verordening (EU) 2016/1011 Nr. Benchmark Beheerder Plaats 1 Euro Interbank Offered Rate (EURIBOR®) European Money Markets Institute (EMMI) Brussel, België 2 Euro Overnight Index Average (EONIA®) European Money Markets Institute (EMMI) Brussel, België 3 London Interbank Offered Rate (LIBOR) ICE Benchmark Administration (IBA) Londen, Verenigd Koninkrijk 4 Stockholm Interbank Offered Rate (STIBOR) Swedish Bankers' Association (Svenska Bankföreningen) Stockholm, Zweden 5 Warsaw Interbank Offered Rate (WIBOR) GPW Benchmarks S.A. Warschau, Polen ”",
  "source": "EUR LEX"
}