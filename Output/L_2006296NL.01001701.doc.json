{
  "url": "http://www.w3.org/1999/xhtml\">",
  "content": "L_2006296NL.01001701.xml 26.10.2006 NL Publicatieblad van de Europese Unie L 296/17 BESCHIKKING VAN DE COMMISSIE van 24 oktober 2006 tot verlening van een vergunning voor het in de handel brengen van „raapzaadolie met een hoog gehalte aan onverzeepbare bestanddelen” als nieuw voedselingrediënt krachtens Verordening (EG) nr. 258/97 van het Europees Parlement en de Raad (Kennisgeving geschied onder nummer C(2006) 4975) (Slechts de tekst in de Franse taal is authentiek) (2006/722/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 258/97 van het Europees Parlement en de Raad van 27 januari 1997 betreffende nieuwe voedingsmiddelen en nieuwe voedselingrediënten ( 1 ) , en met name op artikel 7, Overwegende hetgeen volgt: (1) Op 24 oktober 2001 heeft de firma Laboratoires Pharmascience (tegenwoordig Laboratoires Expanscience) bij de bevoegde instanties van Frankrijk een verzoek ingediend voor een vergunning om „raapzaadolie met een hoog gehalte aan onverzeepbare bestanddelen” als nieuw voedselingrediënt in de handel te brengen. (2) Op 8 januari 2002 hebben de bevoegde instanties van Frankrijk hun verslag van de eerste beoordeling aan de Commissie toegezonden. In dit verslag werd geconcludeerd dat „raapzaadolie met een hoog gehalte aan onverzeepbare bestanddelen” als voedselingrediënt bij de voorgestelde dagelijkse inname van 1,5 g voor een supplementaire inname van vitamine E kan zorgen en dat de gehalten aan fytosterol niet voldoende zijn om cholesterolemie te verminderen. (3) De Commissie heeft het verslag van de eerste beoordeling op 18 februari 2002 aan alle lidstaten toegezonden. (4) Binnen de in artikel 6, lid 4, van Verordening (EG) nr. 258/97 vastgestelde termijn van 60 dagen zijn overeenkomstig die bepaling met redenen omklede bezwaren tegen het in de handel brengen van dit product ingediend. (5) Op 30 januari 2004 is daarom de Europese Autoriteit voor voedselveiligheid (EFSA) geraadpleegd. (6) Op 6 december 2005 heeft de EFSA het advies „Opinion of the Scientific Panel on Dietetic Products, Nutrition and Allergies on a request from the Commission related to „rapeseed oil high in unsaponifiable matter” as a novel food ingredient” goedgekeurd. (7) In dit advies werd geconcludeerd dat de voor „raapzaadolie met een hoog gehalte aan onverzeepbare bestanddelen” voorgestelde gebruikshoeveelheid van 1,5 g per dag veilig is. (8) Erkend wordt dat „raapzaadolie met een hoog gehalte aan onverzeepbare bestanddelen” in de voorgestelde gebruikshoeveelheid van 1,5 g een veilige bron van vitamine E is. Op de etikettering en de presentatie is Richtlijn 2002/46/EG van het Europees Parlement en de Raad van 10 juni 2002 betreffende de onderlinge aanpassing van de wetgevingen der lidstaten inzake voedingssupplementen ( 2 ) van toepassing. (9) Op basis van de wetenschappelijke beoordeling is vastgesteld dat „raapzaadolie met een hoog gehalte aan onverzeepbare bestanddelen” voldoet aan de in artikel 3, lid 1, van Verordening (EG) nr. 258/97 vastgestelde criteria. (10) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 „Raapzaadolie met een hoog gehalte aan onverzeepbare bestanddelen” zoals gespecificeerd in de bijlage, mag in de Gemeenschap als nieuw voedselingrediënt voor gebruik in voedingssupplementen in de handel worden gebracht. Artikel 2 De maximumhoeveelheid „raapzaadolie met een hoog gehalte aan onverzeepbare bestanddelen” in een portie die door de fabrikant voor dagelijkse consumptie wordt aanbevolen, bedraagt 1,5 g. Artikel 3 De benaming van het nieuwe voedselingrediënt luidt „raapzaadolie-extract”. Artikel 4 Deze beschikking is gericht tot Laboratoires Expanscience, Siège social, 10, avenue de l’Arche, F-92419 Courbevoie Cedex. Gedaan te Brussel, 24 oktober 2006. Voor de Commissie Markos KYPRIANOU Lid van de Commissie ( 1 ) PB L 43 van 14.2.1997, blz. 1 . Verordening laatstelijk gewijzigd bij Verordening (EG) nr. 1882/2003 ( PB L 284 van 31.10.2003, blz. 1 ). ( 2 ) PB L 183 van 12.7.2002, blz. 51 . Richtlijn gewijzigd bij Richtlijn 2006/37/EG van de Commissie ( PB L 94 van 1.4.2006, blz. 32 ). BIJLAGE Specificaties van „raapzaadolie met een hoog gehalte aan onverzeepbare bestanddelen” BESCHRIJVING „Raapzaadolie met een hoog gehalte aan onverzeepbare bestanddelen” wordt geproduceerd door vacuümdistillatie en verschilt van geraffineerde raapzaadolie op het punt van de concentratie van de onverzeepbare fractie (1 g in geraffineerde raapzaadolie tegen 9 g in „raapzaadolie met een hoog gehalte aan onverzeepbare bestanddelen”). Het gehalte aan triglyceriden van enkelvoudig en meervoudig onverzadigde vetzuren is iets lager. SPECIFICATIES Onverzeepbare bestanddelen > 7 g/100 g Tocoferolen > 0,8 g/100 g α-tocoferol (%) 30–50 % γ-tocoferol (%) 50–70 % δ-tocoferol (%) < 6 % Sterolen, triterpeenalcoholen, methylsterolen > 5 g/100 g Vetzuren in triglyceriden Palmitinezuur 3–8 % Stearinezuur 0,8–2,5 % Oliezuur 50–70 % Linolzuur 15–28 % Linoleenzuur 6–14 % Erucazuur < 2 % Zuurgetal ≤ 6 mg KOH/g Peroxidegetal ≤ 10 mEq O 2 /kg IJzer (Fe) < 1 000 μg/kg Koper (Cu) < 100 μg/kg Polycyclische aromatische koolwaterstoffen (PAK) benzo(a)pyreen < 2 μg/kg Behandeling met actieve koolstof is vereist om te voorkomen dat de concentratie van polycyclische aromatische koolwaterstoffen (PAK) bij de productie van „raapzaadolie met een hoog gehalte aan onverzeepbare bestanddelen” te hoog wordt.",
  "source": "EUR LEX"
}