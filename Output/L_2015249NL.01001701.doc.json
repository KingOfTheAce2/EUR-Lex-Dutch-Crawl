{
  "url": "http://www.w3.org/1999/xhtml\">",
  "content": "L_2015249NL.01001701.xml 25.9.2015 NL Publicatieblad van de Europese Unie L 249/17 UITVOERINGSVERORDENING (EU) 2015/1609 VAN DE COMMISSIE van 24 september 2015 tot goedkeuring van propiconazool als bestaande werkzame stof voor gebruik in biociden voor productsoort 7 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 89, lid 1, derde alinea, Overwegende hetgeen volgt: (1) Bij Gedelegeerde Verordening (EU) nr. 1062/2014 van de Commissie ( 2 ) is een lijst vastgesteld van bestaande werkzame stoffen die moeten worden beoordeeld met het oog op de mogelijke goedkeuring ervan voor gebruik in biociden. Propiconazool is in die lijst opgenomen. (2) Propiconazool is beoordeeld voor gebruik in productsoort 7, filmconserveringsmiddelen, zoals gedefinieerd in bijlage V bij Verordening (EU) nr. 528/2012. (3) Finland is als beoordelende bevoegde autoriteit aangewezen en heeft op 6 november 2013 de beoordelingsrapporten en zijn aanbevelingen ingediend. (4) Overeenkomstig artikel 7, lid 1, onder b), van Gedelegeerde Verordening (EU) nr. 1062/2014 van de Commissie heeft het Comité voor biociden op 4 december 2014 het advies van het Europees Agentschap voor chemische stoffen geformuleerd, rekening houdend met de conclusies van de beoordelende bevoegde autoriteit. (5) Volgens dat advies kan van biociden die voor productsoort 7 worden gebruikt en propiconazool bevatten, worden verwacht dat zij aan de eisen van artikel 19, lid 1, onder b), van Richtlijn (EU) nr. 528/2012 voldoen, mits bepaalde voorwaarden voor het gebruik ervan in acht worden genomen. (6) Bijgevolg moet propiconazool worden goedgekeurd voor gebruik in biociden voor de productsoort 7, mits bepaalde specificaties en voorwaarden in acht worden genomen. (7) Aangezien propiconazool voldoet aan de in bijlage XIII bij Verordening (EG) nr. 1907/2006 van het Europees Parlement en de Raad ( 3 ) vastgestelde criteria om te worden ingedeeld als zeer persistent (zP) en aan de in bijlage I bij Verordening (EG) nr. 1272/2008 van het Europees Parlement en de Raad ( 4 ) vastgestelde criteria om te worden ingedeeld als huidallergeen van categorie 1, moeten behandelde voorwerpen die met propiconazool zijn behandeld of deze stof bevatten op passende wijze worden geëtiketteerd wanneer zij in de handel worden gebracht. (8) Er moet een redelijke periode verstrijken voordat een werkzame stof wordt goedgekeurd, opdat de betrokken partijen de nodige voorbereidende maatregelen kunnen nemen om aan de nieuwe eisen te voldoen. (9) De in deze verordening vervatte maatregelen zijn in overeenstemming met het advies van het Permanent Comité voor biociden, HEEFT DE VOLGENDE VERORDENING VASTGESTELD: Artikel 1 Propiconazool wordt goedgekeurd als werkzame stof voor gebruik in biociden voor productsoort 7, mits de in de bijlage vastgestelde specificaties en voorwaarden in acht worden genomen. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 24 september 2015. Voor de Commissie De voorzitter Jean-Claude JUNCKER ( 1 ) PB L 167 van 27.6.2012, blz. 1 . ( 2 ) Gedelegeerde Verordening (EU) nr. 1062/2014 van de Commissie van 4 augustus 2014 over het in Verordening (EU) nr. 528/2012 van het Europees Parlement en de Raad bedoelde werkprogramma voor het systematische onderzoek van alle bestaande werkzame stoffen van biociden ( PB L 294 van 10.10.2014, blz. 1 ). ( 3 ) Verordening (EG) nr. 1907/2006 van het Europees Parlement en de Raad van 18 december 2006 inzake de registratie en beoordeling van en de autorisatie en beperkingen ten aanzien van chemische stoffen (Reach), tot oprichting van een Europees Agentschap voor chemische stoffen, houdende wijziging van Richtlijn 1999/45/EG en houdende intrekking van Verordening (EEG) nr. 793/93 van de Raad en Verordening (EG) nr. 1488/94 van de Commissie alsmede Richtlijn 76/769/EEG van de Raad en de Richtlijnen 91/155/EEG, 93/67/EEG, 93/105/EG en 2000/21/EG van de Commissie ( PB L 396 van 30.12.2006, blz. 1 ). ( 4 ) Verordening (EG) nr. 1272/2008 van het Europees Parlement en de Raad van 16 december 2008 betreffende de indeling, etikettering en verpakking van stoffen en mengsels tot wijziging en intrekking van de Richtlijnen 67/548/EEG en 1999/45/EG en tot wijziging van Verordening (EG) nr. 1907/2006 ( PB L 353 van 31.12.2008, blz. 1 ). BIJLAGE Triviale naam IUPAC-naam Identificatienummers Minimale zuiverheidsgraad van de werkzame stof ( 1 ) Datum van goedkeuring Datum van het verstrijken van de goedkeuring Productsoort Specifieke voorwaarden Propiconazool IUPAC-benaming: 1-[[2-(2,4-dichloorfenyl)-4-propyl-1,3-dioxolan-2-yl]methyl]-1H-1,2,4-triazool EG-nr.: 262-104-4 CAS-nr.: 60207-90-1 960 g/kg 1 december 2016 30 november 2026 7 Bij de beoordeling van het product moet bijzondere aandacht worden besteed aan de blootstellingen, de risico's en de doeltreffendheid voor elk gebruik waarvoor toelating werd aangevraagd maar dat geen voorwerp was van de risicobeoordeling van de werkzame stof op het niveau van de Unie. Aan toelatingen voor biociden worden de volgende voorwaarden verbonden: 1. Voor industriële of beroepsmatige gebruikers moeten veilige operationele procedures en passende organisatorische maatregelen worden vastgesteld. Bij de toepassing van de producten moeten passende persoonlijke beschermingsmiddelen worden gebruikt wanneer de blootstelling niet op andere manieren tot een aanvaardbaar niveau kan worden beperkt. 2. Gezien de risico's voor het bodemcompartiment moet op de etiketten en, indien deze voorhanden zijn, op de veiligheidsinformatiebladen van producten worden aangegeven dat tijdens het buitenshuis aanbrengen van de geconserveerde mengsels bodembeschermende maatregelen nodig zijn om verliezen te voorkomen en emissies in het milieu te beperken, tenzij wordt aangetoond dat de risico's op andere manieren tot een aanvaardbaar niveau kunnen worden gereduceerd. 3. Gezien de risico's voor het aquatische compartiment zijn producten niet toegelaten voor de conservering van mengsels voor toepassing buitenshuis op minerale ondergronden, tenzij wordt aangetoond dat de risico's tot een aanvaardbaar niveau kunnen worden gereduceerd. Aan het in de handel brengen van behandelde voorwerpen wordt de volgende voorwaarde verbonden: De persoon die verantwoordelijk is voor het in de handel brengen van een behandeld voorwerp dat is behandeld met propiconazool of deze stof bevat, moet ervoor zorgen dat het etiket van dat behandeld voorwerp de in artikel 58, lid 3, tweede alinea, van Verordening (EU) nr. 528/2012 vermelde informatie verstrekt. ( 1 ) De in deze kolom vermelde zuiverheid was de minimale zuiverheidsgraad van de werkzame stof die voor de overeenkomstig artikel 16, lid 2, van Richtlijn 98/8/EG uitgevoerde beoordeling is gebruikt. De werkzame stof in het in de handel gebrachte product kan dezelfde of een andere zuiverheid hebben, voor zover bewezen is dat de werkzame stof technisch gelijkwaardig is aan de beoordeelde werkzame stof.",
  "source": "EUR LEX"
}