{
  "url": "http://www.w3.org/1999/xhtml\">",
  "content": "L_2013355NL.01008901.xml 31.12.2013 NL Publicatieblad van de Europese Unie L 355/89 BESLUIT VAN DE RAAD van 6 december 2013 tot vaststelling van het door de Europese Unie in de negende ministeriële conferentie van de Wereldhandelsorganisatie in te nemen standpunt met betrekking tot de voedselzekerheid, het beheer van de tariefcontingenten en het toezichtmechanisme (2013/809/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Europese Unie hecht het grootste belang aan het functioneren en de geleidelijke versterking van het multilaterale handelsstelsel, en erkent de noodzaak om vooruitgang te boeken in de Doha-ronde van de multilaterale handelsbesprekingen. Een positief resultaat van de negende ministeriële conferentie van de Wereldhandelsorganisatie (WTO) is een noodzakelijke stap bij de verwezenlijking van deze doelstelling. (2) Ontwikkeling vormt de kern van de Doha-ronde van de multilaterale handelsbesprekingen. Op zijn vergadering van 31 juli 2002 heeft de Algemene Raad van de WTO zijn goedkeuring gehecht aan de aanbeveling van de speciale zitting van de Commissie inzake handel en ontwikkeling (CTD) om een toezichtmechanisme voor bijzondere en differentiële behandelingen in te stellen. Het doel van een dergelijk toezichtmechanisme is het bijdragen aan het vergemakkelijken van de integratie van de ontwikkelingslanden en minst ontwikkelde WTO-leden in het multilaterale handelsstelsel. (3) Een efficiënt beheer van de tariefcontingenten en transparantie bij het gebruik ervan is essentieel om ervoor te zorgen dat de eerdere verbintenissen die zijn aangegaan die in het kader van de Uruguay-ronde met betrekking tot markttoegang voor landbouwproducten, naar behoren zijn nagekomen. De onderhandelingen die in de loop van het jaar 2013 in de WTO zijn gevoerd, hebben de WTO-leden in staat gesteld om overeenstemming te bereiken over de tenuitvoerlegging van een tariefcontingentbeheersmechanisme, waarin onder meer bepalingen inzake transparantie en een underfill-mechanisme zijn opgenomen. (4) De WTO-leden zouden de bevoegdheid moeten hebben om de nodige programma’s ten uitvoer te leggen, met het oog op de zekerheid van de voedselvoorziening met inbegrip van overheidsvoorraden, in overeenstemming met de WTO-voorschriften. Overheidsvoorraden met het oog op de continuïteit van de voedselvoorziening moeten voldoen aan specifieke voorwaarden die zijn overeengekomen door de WTO-leden, zodat ze de internationale handel niet verstoren. De onderhandelingen in de WTO in 2013 hebben de WTO-leden in staat gesteld een passende oplossing te vinden voor dergelijke programma’s, die worden toegepast door ontwikkelingslanden in de vorm van een memorandum van overeenstemming tussen de WTO-leden om dergelijke programma’s niet aan te vechten gedurende een specifieke periode, mits zij aan bepaalde voorwaarden voldoen (clausule van „passende terughoudendheid”). (5) Het door de Europese Unie in de negende ministeriële conferentie van de WTO in te nemen standpunt over de voedselzekerheid, het beheer van de tariefcontingenten en het toezichtmechanisme, dient te worden vastgelegd, HEEFT HET VOLGENDE BESLUIT VASTGESTELD: Artikel 1 Het standpunt van de Europese Unie in de negende Ministeriële Conferentie van de WTO met betrekking tot de voedselzekerheid, het beheer van de tariefcontingenten en het toezichtmechanisme luidt dat de Unie de vaststelling van de volgende ontwerpbesluiten van de WTO steunt: — voedselzekerheid WT/MIN(13)/W/10; — tariefcontingenten WT/MIN(13)/W/11; — het toezichtmechanisme WT/MIN(13)/W/17 bij de negende Ministeriële Conferentie. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 6 december 2013. Voor de Raad De voorzitter D. BARAKAUSKAS",
  "source": "EUR LEX"
}