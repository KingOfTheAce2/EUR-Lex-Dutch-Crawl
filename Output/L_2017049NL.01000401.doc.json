{
  "url": "http://www.w3.org/1999/xhtml\">",
  "content": "L_2017049NL.01000401.xml 25.2.2017 NL Publicatieblad van de Europese Unie L 49/4 VERORDENING (EU) 2017/324 VAN DE COMMISSIE van 24 februari 2017 tot wijziging van de bijlage bij Verordening (EU) nr. 231/2012 tot vaststelling van de specificaties van de in de bijlagen II en III bij Verordening (EG) nr. 1333/2008 van het Europees Parlement en de Raad opgenomen levensmiddelenadditieven wat betreft de specificaties van basisch methacrylaatcopolymeer (E 1205) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 14, Gezien Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma's ( 2 ) , en met name artikel 7, lid 5, Overwegende hetgeen volgt: (1) Bij Verordening (EU) nr. 231/2012 van de Commissie ( 3 ) zijn de specificaties van de in de bijlagen II en III bij Verordening (EG) nr. 1333/2008 opgenomen levensmiddelenadditieven vastgesteld. (2) Die specificaties kunnen volgens de in artikel 3, lid 1, van Verordening (EG) nr. 1331/2008 bedoelde uniforme procedure worden bijgewerkt op initiatief van de Commissie of na een aanvraag. (3) Op 21 november 2014 is een aanvraag tot wijziging van de specificaties van het levensmiddelenadditief basisch methacrylaatcopolymeer (E 1205) ingediend. Deze aanvraag is overeenkomstig artikel 4 van Verordening (EG) nr. 1331/2008 ter kennis van de lidstaten gebracht. (4) Wegens een modernisering van het productieproces verzoekt de aanvrager erom dat de definitie van het levensmiddelenadditief wordt gewijzigd wat de korte beschrijving van het productieproces betreft. Na een grondige herziening van de deeltjesgrootte in de huidige specificatie verzoekt de aanvrager om een wijziging van de deeltjesgrootte van het poeder. (5) De Europese Autoriteit voor voedselveiligheid (de EFSA) heeft advies uitgebracht over de veiligheid van de voorgestelde wijziging van de specificaties voor basisch methacrylaatcopolymeer (E 1205) als levensmiddelenadditief ( 4 ) . Op basis van de door de aanvrager verstrekte gegevens en rekening houdend met de oorspronkelijke beoordeling van de stof in 2010 ( 5 ) heeft de EFSA geconcludeerd dat de voorgestelde wijzigingen van de specificaties van het levensmiddelenadditief basisch methacrylaatcopolymeer (E 1205) geen veiligheidsprobleem opleveren. (6) Verordening (EU) nr. 231/2012 moet daarom dienovereenkomstig worden gewijzigd. (7) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De bijlage bij Verordening (EU) nr. 231/2012 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 24 februari 2017. Voor de Commissie De voorzitter Jean-Claude JUNCKER ( 1 ) PB L 354 van 31.12.2008, blz. 16 . ( 2 ) PB L 354 van 31.12.2008, blz. 1 . ( 3 ) Verordening (EU) nr. 231/2012 van de Commissie van 9 maart 2012 tot vaststelling van de specificaties van de in de bijlagen II en III bij Verordening (EG) nr. 1333/2008 van het Europees Parlement en de Raad opgenomen levensmiddelenadditieven ( PB L 83 van 22.3.2012, blz. 1 ). ( 4 ) EFSA Journal 2016;14(5):4490, blz. 13. ( 5 ) EFSA Journal 2010;8(2):1513, blz. 23. BIJLAGE In de bijlage bij Verordening (EU) nr. 231/2012 worden de gegevens over het levensmiddelenadditief basisch methacrylaatcopolymeer (E 1205) als volgt gewijzigd: 1) De gegevens onder „Definitie” worden vervangen door: „ Definitie Basisch methacrylaatcopolymeer wordt bereid door thermische gecontroleerde polymerisatie van de monomeren methylmethacrylaat, butylmethacrylaat en dimethylaminoëthylmethacrylaat, opgelost in propaan-2-ol, met behulp van een vrijradicaaldonor-initiatorsysteem. Als ketenlengteregelaar wordt een alkylmercaptaan gebruikt. De polymeeroplossing wordt in vacuüm geëxtrudeerd en gegranuleerd om resterende vluchtige bestanddelen te verwijderen. De gevormde korrels worden als zodanig in de handel gebracht of gemalen (micronisering).” 2) De gegevens onder „Deeltjesgrootte” worden vervangen door: „Deeltjesgrootte van het poeder (vormt een film bij gebruik) < 50 μm: ten minste 95 % < 20 μm: ten minste 50 % < 3 μm: niet meer dan 10 %”",
  "source": "EUR LEX"
}