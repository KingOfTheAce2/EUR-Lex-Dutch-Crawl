{
  "url": "http://www.w3.org/1999/xhtml\"><!--",
  "content": "L_2018323NL.01000401.xml 19.12.2018 NL Publicatieblad van de Europese Unie L 323/4 UITVOERINGSVERORDENING (EU) 2018/2017 VAN DE COMMISSIE van 18 december 2018 tot toelating van het in de handel brengen van siroop van Sorghum bicolor (L.) Moench als traditioneel levensmiddel uit een derde land krachtens Verordening (EU) 2015/2283 van het Europees Parlement en de Raad en tot wijziging van Uitvoeringsverordening (EU) 2017/2470 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2015/2283 van het Europees Parlement en de Raad van 25 november 2015 betreffende nieuwe voedingsmiddelen, tot wijziging van Verordening (EU) nr. 1169/2011 van het Europees Parlement en de Raad en tot intrekking van Verordening (EG) nr. 258/97 van het Europees Parlement en de Raad en Verordening (EG) nr. 1852/2001 van de Commissie ( 1 ) , en met name artikel 15, lid 4, Overwegende hetgeen volgt: (1) Bij Verordening (EU) 2015/2283 is vastgesteld dat alleen nieuwe voedingsmiddelen die zijn toegelaten en in de Unielijst zijn opgenomen, in de Unie in de handel mogen worden gebracht. Een traditioneel levensmiddel uit een derde land is een nieuw voedingsmiddel als gedefinieerd in artikel 3 van Verordening (EU) 2015/2283. (2) Overeenkomstig artikel 8 van Verordening (EU) 2015/2283 is Uitvoeringsverordening (EU) 2017/2470 van de Commissie ( 2 ) vastgesteld met een Unielijst van toegelaten nieuwe voedingsmiddelen. (3) Krachtens artikel 15, lid 4, van Verordening (EU) 2015/2283 moet de Commissie beslissen over de toelating en het in de Unie in de handel brengen van een traditioneel levensmiddel uit een derde land. Op 5 april 2018 heeft de onderneming Sorghum Zrt. („de aanvrager”) een kennisgeving bij de Commissie ingediend van het voornemen om siroop van Sorghum bicolor (L.) Moench in de Unie in de handel te brengen als een traditioneel levensmiddel uit een derde land in de zin van artikel 14 van Verordening (EU) 2015/2283. De aanvrager verzoekt om toelating van siroop van Sorghum bicolor (L.) Moench om als zodanig of als voedselingrediënt door de algemene bevolking te worden geconsumeerd. (4) Uit de gedocumenteerde gegevens die de aanvrager heeft overgelegd, blijkt dat siroop van Sorghum bicolor (L.) Moench een geschiedenis van veilig gebruik heeft in de Verenigde Staten. (5) Op grond van artikel 15, lid 1, van Verordening (EU) 2015/2283 heeft de Commissie de geldige kennisgeving op 30 april 2018 doorgezonden aan de lidstaten en aan de Europese Autoriteit voor voedselveiligheid („de Autoriteit”). (6) Binnen de in artikel 15, lid 2, van Verordening (EU) 2015/2283 vastgestelde termijn van vier maanden zijn bij de Commissie geen naar behoren met redenen omklede bezwaren ingediend door lidstaten of de Autoriteit tegen het in de Unie in de handel brengen van siroop van Sorghum bicolor (L.) Moench. (7) De Commissie moet het in de Unie in de handel brengen van siroop van Sorghum bicolor (L.) Moench derhalve toelaten en de Unielijst van nieuwe voedingsmiddelen bijwerken. (8) Uitvoeringsverordening (EU) 2017/2470 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 1.   Siroop van Sorghum bicolor (L.) Moench, zoals gespecificeerd in de bijlage bij deze verordening, wordt opgenomen in de bij Uitvoeringsverordening (EU) 2017/2470 vastgestelde Unielijst van toegelaten nieuwe voedingsmiddelen. 2.   De in lid 1 bedoelde vermelding in de Unielijst omvat de gebruiksvoorwaarden en de etiketteringsvoorschriften zoals vastgesteld in de bijlage bij deze verordening. Artikel 2 De bijlage bij Uitvoeringsverordening (EU) 2017/2470 wordt gewijzigd overeenkomstig de bijlage bij deze verordening. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 december 2018. Voor de Commissie De voorzitter Jean-Claude JUNCKER ( 1 ) PB L 327 van 11.12.2015, blz. 1 . ( 2 ) Uitvoeringsverordening (EU) 2017/2470 van de Commissie van 20 december 2017 tot vaststelling van de Unielijst van nieuwe voedingsmiddelen overeenkomstig Verordening (EU) 2015/2283 van het Europees Parlement en de Raad betreffende nieuwe voedingsmiddelen ( PB L 351 van 30.12.2017, blz. 72 ). BIJLAGE De bijlage bij Uitvoeringsverordening (EU) 2017/2470 wordt als volgt gewijzigd: (1) De volgende vermelding wordt in alfabetische volgorde in tabel 1 (Toegelaten nieuwe voedingsmiddelen) ingevoegd: Toegelaten nieuw voedingsmiddel Voorwaarden waaronder het nieuwe voedingsmiddel mag worden gebruikt Aanvullende specifieke etiketteringsvoorschriften Andere voorschriften „Siroop van Sorghum bicolor (L.) Moench (traditioneel levensmiddel uit een derde land) Niet gespecificeerd Het nieuwe voedingsmiddel wordt op de etikettering van levensmiddelen die het bevat, aangeduid met „siroop van Sorghum bicolor (L.) Moench””. (2) De volgende vermelding wordt in alfabetische volgorde in tabel 2 (Specificaties) ingevoegd: Toegelaten nieuw voedingsmiddel Specificaties „Siroop van Sorghum bicolor (L.) Moench (traditioneel levensmiddel uit een derde land) Omschrijving/definitie: Het traditionele levensmiddel is siroop van Sorghum bicolor (L.) Moench (geslacht, Sorghum ; familie, Poaceae (alt. Gramineae )). De siroop wordt verkregen van stelen van S. bicolor na de toepassing van productieprocessen zoals pletten, extractie, en verdamping, met inbegrip van een warmtebehandeling om een siroop te bereiken met een Brix-waarde van ten minste 74. Gegevens over de samenstelling van siroop van Sorghum bicolor (L.) Moench Water: 22,7 g/100 g As: 2,4 Suikers, totaal: > 74,0 g/100 g”",
  "source": "EUR LEX"
}