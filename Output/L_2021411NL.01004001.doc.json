{
  "url": "http://www.w3.org/1999/xhtml\">",
  "content": "L_2021411NL.01004001.xml 19.11.2021 NL Publicatieblad van de Europese Unie L 411/40 BESLUIT (EU) 2021/2025 VAN DE RAAD van 15 november 2021 betreffende het namens de Europese Unie in de Ledenraad van de Internationale Olijfraad in te nemen standpunt over een handelsnorm voor olijfolie en olie uit perskoeken van olijven DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Internationale Overeenkomst van 2015 voor olijfolie en tafelolijven (de “overeenkomst”) is overeenkomstig Besluit (EU) 2016/1892 van de Raad ( 1 ) op 18 november 2016 namens de Unie ondertekend op de zetel van de Verenigde Naties in New York, onder voorbehoud van de sluiting ervan op een latere datum. De overeenkomst is op 1 januari 2017 voorlopig in werking getreden overeenkomstig artikel 31, lid 2, ervan en is namens de Unie gesloten bij Besluit (EU) 2019/848 van de Raad ( 2 ) . (2) Op grond van artikel 7, lid 1, van de overeenkomst dient de Ledenraad van de Internationale Olijfraad (de “Ledenraad”) beslissingen vast te stellen tot wijziging van de handelsnormen voor olijfolie en olie uit perskoeken van olijven. (3) Op 25 november 2021, tijdens zijn 114e zitting, dient de Ledenraad een beslissing tot wijziging van een handelsnorm voor olijfolie en olie uit perskoeken van olijven (de “wijzigingsbeslissing”) vast te stellen. (4) Het is passend het standpunt te bepalen dat namens de Unie moet worden ingenomen in de Ledenraad, aangezien de door de Ledenraad vast te stellen wijzigingsbeslissing rechtsgevolgen voor de Unie zal hebben met betrekking tot de internationale handel met de andere leden van de Internationale Olijfraad en een beslissende invloed zal kunnen hebben op de inhoud van het recht van de Unie, met name wat betreft de handelsnormen voor olijfolie die door de Commissie zijn vastgesteld op grond van artikel 75 van Verordening (EU) nr. 1308/2013 van het Europees Parlement en de Raad ( 3 ) . (5) De door de Ledenraad vast te stellen beslissing betreft het wijzigen van bepaalde chemische parameters van olijfolie en olie uit perskoeken van olijven, namelijk de opname van de beslissingsboom betreffende de grenswaarde voor linoleenzuur tussen 1,00 en 1,40 %, de herziening van de beslissingsboom voor geraffineerde olijfolie en olijfolie, en de herziening van de beslissingsboom voor ruwe en geraffineerde olie uit perskoeken van olijven. De wijzigingsbeslissing is uitvoerig besproken door wetenschappelijke en technische deskundigen van de Commissie en van de lidstaten op het gebied van olijfolie. De wijzigingsbeslissing zal bijdragen aan de internationale harmonisatie van de normen voor olijfolie en zal een kader vaststellen dat borg zal staan voor eerlijke handelsconcurrentie in de olijfoliesector. Daarom moet de door de Ledenraad vast te stellen wijzigingsbeslissing gesteund worden. (6) Indien de vaststelling van de wijzigingsbeslissing tijdens de 114e zitting van de Ledenraad wordt uitgesteld omdat sommige leden niet in staat zijn hun goedkeuring te verlenen, moet het standpunt ter ondersteuning van de vaststelling van de wijzigingsbeslissing namens de Unie worden ingenomen in het kader van een eventuele procedure waarbij de Ledenraad beslissingen vaststelt op grond van een briefwisseling overeenkomstig artikel 10, lid 6, van de overeenkomst. De procedure voor vaststelling op grond van een briefwisseling moet worden ingeleid vóór de volgende gewone zitting van de Ledenraad in juni 2022. (7) Indien nieuwe wetenschappelijke of technische informatie die vóór of tijdens de 114e zitting wordt gepresenteerd, wellicht gevolgen heeft voor het standpunt dat namens de Unie moet worden ingenomen, moet het de Commissie, om de belangen van de Unie te beschermen, worden toegestaan te vragen dat de vaststelling van de wijzigingsbeslissing wordt uitgesteld tot een latere zitting van de Ledenraad, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen, tijdens de 114e zitting van de Ledenraad op 25 november 2021, of in het kader van een vóór de volgende gewone zitting van de Ledenraad in juni 2022 in te leiden procedure waarbij de Ledenraad beslissingen vaststelt op grond van een briefwisseling, over de handelsnormen voor olijfolie en olie uit perskoeken van olijven, houdt in dat de vaststelling door de Ledenraad van de beslissing tot wijziging van een handelsnorm voor olijfolie en olie uit perskoeken van olijven, gesteund wordt ( 4 ) . Artikel 2 Indien nieuwe wetenschappelijke of technische informatie die vóór of tijdens de 114e zitting wordt gepresenteerd, wellicht gevolgen heeft voor het in artikel 1 bedoelde standpunt, verzoekt de Commissie dat de vaststelling van de beslissing tot wijziging van een handelsnorm voor olijfolie en olie uit perskoeken van olijven wordt uitgesteld totdat het standpunt van de Unie is bepaald op basis van die nieuwe informatie. Artikel 3 Dit besluit treedt in werking op de datum waarop het wordt vastgesteld. Gedaan te Brussel, 15 november 2021. Voor de Raad De voorzitter J. PODGORŠEK ( 1 ) Besluit (EU) 2016/1892 van de Raad van 10 oktober 2016 betreffende de ondertekening, namens de Europese Unie, en de voorlopige toepassing van de Internationale Overeenkomst van 2015 voor olijfolie en tafelolijven ( PB L 293 van 28.10.2016, blz. 2 ). ( 2 ) Besluit (EU) 2019/848 van de Raad van 17 mei 2019 betreffende de sluiting, namens de Europese Unie, van de Internationale Overeenkomst van 2015 voor olijfolie en tafelolijven ( PB L 139 van 27.5.2019, blz. 1 ). ( 3 ) Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( PB L 347 van 20.12.2013, blz. 671 ). ( 4 ) Zie document ST 12781/21 op http://register.consilium.europa.eu",
  "source": "EUR LEX"
}