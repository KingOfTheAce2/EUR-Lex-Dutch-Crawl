{
  "url": "http://www.w3.org/1999/xhtml\">",
  "content": "L_2020023NL.01000101.xml 29.1.2020 NL Publicatieblad van de Europese Unie L 23/1 UITVOERINGSBESLUIT (EU) 2020/122 VAN DE COMMISSIE van 16 januari 2020 inzake de sluiting van een overeenkomst in de vorm van een briefwisseling tussen de Europese Unie en de Verenigde Mexicaanse Staten inzake de wijziging van de bijlagen I en II bij de overeenkomst tussen de Europese Gemeenschap en de Verenigde Mexicaanse Staten betreffende de wederzijdse erkenning en bescherming van de benamingen van gedistilleerde dranken DE EUROPESE COMMISSIE, Gezien het Verdrag betreffende de werking van de Europese Unie, Gezien Besluit 97/361/EG van de Raad van 27 mei 1997 inzake de sluiting van de overeenkomst tussen de Europese Gemeenschap en de Verenigde Mexicaanse Staten betreffende de wederzijdse erkenning en bescherming van de benamingen van gedistilleerde dranken ( 1 ) , en met name artikel 4, Overwegende hetgeen volgt: (1) De overeenkomst tussen de Europese Gemeenschap en de Verenigde Mexicaanse Staten betreffende de wederzijdse erkenning en bescherming van de benamingen van gedistilleerde dranken ( 2 ) (hierna “de overeenkomst” genoemd) is op 1 juli 1997 in werking getreden. (2) Overeenkomstig artikel 18 van de overeenkomst hebben de Unie en de Verenigde Mexicaanse Staten onderhandeld over een overeenkomst in de vorm van een briefwisseling inzake de vervanging van de bijlagen I en II bij de overeenkomst met het oog op de actualisering en correctie van de lijsten van beschermde gedistilleerde dranken. (3) Deze briefwisseling moet namens de Europese Unie worden goedgekeurd. (4) De in dit besluit vervatte maatregelen zijn in overeenstemming met het advies van het Comité voor gedistilleerde dranken, HEEFT HET VOLGENDE BESLUIT VASTGESTELD: Artikel 1 De overeenkomst in de vorm van een briefwisseling tussen de Europese Unie en de Verenigde Mexicaanse Staten inzake de vervanging van de bijlagen I en II bij de overeenkomst tussen de Europese Gemeenschap en de Verenigde Mexicaanse Staten betreffende de wederzijdse erkenning en bescherming van de benamingen van gedistilleerde dranken wordt namens de Europese Unie goedgekeurd. De tekst van de overeenkomst in de vorm van een briefwisseling, met inbegrip van de vervangen bijlagen I en II, is aan dit besluit gehecht. Artikel 2 Het voor landbouw en plattelandsontwikkeling bevoegde lid van de Commissie wordt gemachtigd om de briefwisseling te ondertekenen en daardoor de Europese Unie te binden. Gedaan te Brussel, 16 januari 2020. Voor de Commissie Janusz WOJCIECHOWSKI Lid van de Commissie ( 1 ) PB L 152 van 11.6.1997, blz. 15 . ( 2 ) PB L 152 van 11.6.1997, blz. 16 .",
  "source": "EUR LEX"
}