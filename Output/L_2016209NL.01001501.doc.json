{
  "url": "http://www.w3.org/1999/xhtml\">",
  "content": "L_2016209NL.01001501.xml 3.8.2016 NL Publicatieblad van de Europese Unie L 209/15 UITVOERINGSBESLUIT (EU) 2016/1327 VAN DE COMMISSIE van 1 augustus 2016 tot verlening van EU-erkenning aan het Indische scheepvaartregister overeenkomstig Verordening (EG) nr. 391/2009 van het Europees Parlement en de Raad inzake gemeenschappelijke voorschriften en normen voor met de inspectie en controle van schepen belaste organisaties (Kennisgeving geschied onder nummer C(2016) 4895) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 391/2009 van het Europees Parlement en de Raad van 23 april 2009 inzake gemeenschappelijke voorschriften en normen voor met de inspectie en controle van schepen belaste organisaties ( 1 ) , en met name artikel 4, lid 1, Gezien de brief van 17 december 2012 van de Bulgaarse autoriteiten waarin de Commissie wordt verzocht EU-erkenning te verlenen aan het Indisch scheepvaartregister (hierna „IRS” genoemd, Overwegende hetgeen volgt: (1) Op grond van artikel 3, lid 1, van Verordening (EG) nr. 391/2009 moeten de lidstaten die een nog niet erkende organisatie willen machtigen een verzoek tot erkenning indienen bij de Commissie. (2) Op 17 december 2012 heeft de Republiek Bulgarije bij de Commissie een verzoek ingediend tot erkenning van het IRS, samen met volledige informatie en bewijsstukken betreffende de naleving door het IRS van de minimumcriteria van bijlage I van Verordening (EG) nr. 391/2009 en de verbintenis van het IRS om artikel 8, lid 4, en de artikelen 9, 10 en 11 van die verordening na te leven. (3) Met de hulp van het Europees Agentschap voor de veiligheid van de zeevaart heeft de Commissie zich ervan vergewist dat het IRS voldoet aan alle minimumcriteria die zijn opgenomen in bijlage I van Verordening (EG) nr. 391/2009. (4) De Commissie heeft ook geverifieerd of het IRS zich ertoe heeft verbonden de bepalingen van artikel 8, lid 4, en de artikelen 9, 10 en 11 van Verordening (EG) nr. 391/2009 na te leven. (5) De beoordeling is gebeurd op basis van een onderzoek van de documenten die zijn ingediend door de Bulgaarse maritieme administratie, die in mei 2011 een audit van het IRS heeft uitgevoerd, alsmede op de resultaten van drie inspecties die het Europees Agentschap voor maritieme veiligheid in 2013 namens de Commissie heeft uitgevoerd in de hoofdzetel van het IRS en in twee andere vestigingen van het IRS, waaronder één in India en één in China. In februari 2016 heeft de Commissie haar beoordeling afgerond op basis van een eind 2015 door de Bulgaarse autoriteiten uitgevoerde afsluitende audit van het IRS. (6) In antwoord op de geconstateerde tekortkomingen heeft het IRS passende corrigerende maatregelen gezocht en uitgevoerd. Er wordt toegezien op de uitvoering van een aantal corrigerende maatregelen die nog niet zijn afgerond. Dit doet echter geen afbreuk aan de algemene beoordeling van het IRS met het oog op erkenning. (7) De Commissie heeft met name onderzocht of het IRS over een performant en solide kwaliteitssysteem beschikt, waarvan de overeenstemming met de relevante wettelijke en industriële normen is gecertificeerd en dat in de hele organisatie correct wordt toegepast. (8) Tijdens het beoordelingsproces heeft het IRS volledig, effectief en op transparante wijze samengewerkt met de Bulgaarse maritieme administratie, de Commissie en het Europees Agentschap voor maritieme veiligheid; het IRS heeft bovendien aangetoond dat het zijn organisatie en procedures proactief kan verbeteren. (9) Hoewel het IRS op het gebied van veiligheid en voorkoming van verontreiniging enigszins onder het gemiddelde van de op dit moment erkende organisaties presteert, worden zijn prestaties voldoende geacht. Het IRS behoorde in het kader van het memorandum van overeenstemming van Parijs inzake havenstaatcontrole in 2011, 2012, 2013 en 2014 steeds tot de top van de categorie die gemiddeld presteert. Ook meldde het ISR in de periode 2010-2014 geen enkele „door een erkende organisatie uitgevaardigde” aanhouding van een schip in het kader van een havenstaatcontrole door de kustwacht van de Verenigde Staten en behoorde het tot de best presterende categorie van het memorandum van overeenstemming van Tokyo inzake havenstaatcontrole in 2011, 2012, 2013 en 2014. Er werd evenwel opgemerkt dat een significant deel van de vloot met een IRS-classificatie in binnenlandse wateren onder Indische vlag vaart en derhalve niet onderworpen is aan inspecties in het kader van havenstaatcontroles. (10) De juridische entiteit waaraan de erkenning moet worden verleend, is het „Indian Register of Shipping”, dat in India in 1975 op grond van deel 25 van de Indiase Wet op de vennootschappen van 1956 is geregistreerd als naamloze vennootschap zonder winstoogmerk. Het IRS is geregistreerd in de Indische deelstaat Maharashtra, heeft zijn hoofdzetel in Mumbai en werkt onder de handelsbenaming „IRClass”. (11) De in deze verordening vastgestelde maatregelen zijn in overeenstemming met het advies van het bij Verordening (EG) nr. 2099/2002 van het Europees Parlement en de Raad ( 2 ) opgerichte Comité voor maritieme veiligheid en voorkoming van verontreiniging door schepen, HEEFT HET VOLGENDE BESLUIT VASTGESTELD: Artikel 1 Het „Indisch scheepvaartregister” wordt erkend overeenkomstig artikel 4, lid 1, van Verordening (EG) nr. 391/2009. Artikel 2 Dit besluit is gericht tot de lidstaten. Gedaan te Brussel, 1 augustus 2016. Voor de Commissie Violeta BULC Lid van de Commissie ( 1 ) PB L 131 van 28.5.2009, blz. 11 . ( 2 ) Verordening (EG) nr. 2099/2002 van het Europees Parlement en de Raad van 5 november 2002 betreffende de oprichting van het Comité voor maritieme veiligheid en voorkoming van verontreiniging door schepen (COSS) en houdende wĳziging van de verordeningen op het gebied van maritieme veiligheid en voorkoming van verontreiniging door schepen ( PB L 324 van 29.11.2002, blz. 1 ).",
  "source": "EUR LEX"
}