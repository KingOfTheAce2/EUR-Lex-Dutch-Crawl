{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0089:NL:HTML\">",
  "content": "EUR-Lex - 32002D0089 - NL Avis juridique important | 32002D0089 2002/89/EG: Besluit van de Raad van 28 januari 2002 inzake de beginselen, prioriteiten, tussentijdse doelstellingen en voorwaarden van het partnerschap voor de toetreding met Litouwen Publicatieblad Nr. L 044 van 14/02/2002 blz. 0054 - 0063 Besluit van de Raad van 28 januari 2002 inzake de beginselen, prioriteiten, tussentijdse doelstellingen en voorwaarden van het partnerschap voor de toetreding met Litouwen (2002/89/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 622/98 van de Raad van 16 maart 1998 betreffende de hulp aan de kandidaat-lidstaten in het kader van de pretoetredingsstrategie, en inzonderheid de invoering van partnerschappen voor de toetreding(1), inzonderheid op artikel 2, Gezien het voorstel van de Commissie, Overwegende hetgeen volgt: (1) De Europese Raad van Luxemburg heeft verklaard dat het partnerschap voor toetreding een nieuw instrument is, dat de spil vormt van de versterkte pretoetredingsstrategie. (2) Verordening (EG) nr. 622/98 bepaalt dat de Raad op voorstel van de Commissie met gekwalificeerde meerderheid van stemmen een besluit neemt over de beginselen, prioriteiten, tussentijdse doelstellingen en voorwaarden van de onderscheiden partnerschappen voor de toetreding, zoals deze aan elke kandidaat-lidstaat worden voorgelegd, alsook over belangrijke wijzigingen die daarin naderhand worden aangebracht. (3) Voor de hulpverlening van de Gemeenschap moet worden voldaan aan een aantal essentiële voorwaarden, zoals met name de naleving van de in de Europaovereenkomsten vervatte verbintenissen en vooruitgang bij het voldoen aan de criteria van Kopenhagen. De Raad kan, wanneer een essentieel element ontbreekt, op voorstel van de Commissie met gekwalificeerde meerderheid van stemmen passende maatregelen nemen met betrekking tot de pretoetredingssteun. (4) De Europese Raad van Luxemburg heeft besloten dat de uitvoering van het partnerschap voor de toetreding en de vorderingen bij het overnemen van het acquis in het kader van de bij de Europaovereenkomsten ingestelde organen zullen worden beoordeeld. (5) In haar periodiek verslag voor 2001 geeft de Commissie een objectieve analyse van de voorbereidingen van Litouwen op het lidmaatschap en geeft zij prioritaire gebieden aan waarvoor aanvullende inspanningen vereist zijn. (6) Om zich op het lidmaatschap voor te bereiden, moet Litouwen zijn nationaal programma voor de overname van het acquis verder aanpassen. In dit programma moet een tijdschema zijn opgenomen voor de verwezenlijking van de prioriteiten en tussentijdse doelstellingen van het partnerschap voor de toetreding. (7) Litouwen dient ervoor te zorgen dat de juridische en administratieve structuren die nodig zijn voor de programmering, de coördinatie, het beheer, de controle en de evaluatie van de pretoetredingsfondsen van de Gemeenschap aanwezig zijn, BESLUIT: Artikel 1 Overeenkomstig artikel 2 van Verordening (EG) nr. 622/98 zijn de beginselen, prioriteiten, tussentijdse doelstellingen en voorwaarden van het partnerschap voor de toetreding van Litouwen opgenomen in de bijlage bij dit besluit, die een integrerend onderdeel van dit besluit vormt. Artikel 2 De uitvoering van het partnerschap voor de toetreding wordt beoordeeld in het kader van de instanties die bij de Europaovereenkomst zijn ingesteld en door de passende instanties van de Raad, waaraan de Commissie regelmatig verslag uitbrengt. Artikel 3 Dit besluit wordt van kracht op de derde dag volgende op de datum van zijn bekendmaking in het Publicatieblad van de Europese Gemeenschappen. Gedaan te Brussel, 28 januari 2002. Voor de Raad De voorzitter J. Piqué i Camps (1) PB L 85 van 20.3.1998, blz. 1. BIJLAGE 1. Inleiding De Europese Raad van Luxemburg besloot in december 1997 dat het partnerschap voor toetreding de spil vormt van de versterkte pretoetredingsstrategie, waarbij alle vormen van bijstand aan de kandidaat-lidstaten worden ingezet binnen één enkel kader. De Gemeenschap kan zo haar steun aanpassen aan de specifieke behoeften van elke kandidaat-lidstaat, zodat hulp kan worden geboden bij het oplossen van bijzondere problemen in verband met de toetreding. Het eerste partnerschap voor de toetreding voor Litouwen is vastgesteld in maart 1998. Overeenkomstig Verordening (EG) nr. 622/98 (artikel 2) is het partnerschap voor de toetreding een eerste maal aangepast in december 1999, waarbij rekening is gehouden met de verdere ontwikkelingen in Litouwen. Dit voorstel voor herziening is gebaseerd op een Commissievoorstel dat is gedaan na overleg met Litouwen en hierin is uitgegaan van de analyse van de Commissie in haar periodiek verslag voor 2001 over de vorderingen van Litouwen op de weg naar toetreding. 2. Doelstellingen Het partnerschap voor de toetreding heeft als doel in één kader vast te leggen welke de prioritaire gebieden voor verdere werkzaamheden zijn, als omschreven in het periodiek verslag voor 2001 van de Commissie over de vorderingen van Litouwen op de weg naar toetreding, welke financiële middelen beschikbaar zijn om Litouwen te helpen bij de tenuitvoerlegging van deze prioriteiten, en welke voorwaarden aan deze bijstand zijn verbonden. Dit partnerschap voor de toetreding vormt de basis voor een aantal beleidsinstrumenten die zullen worden gebruikt om de kandidaat-lidstaten te helpen bij de voorbereiding op het lidmaatschap. Tot die instrumenten behoren het bijgewerkte nationale programma van Litouwen voor de overname van het acquis, de procedure voor budgettaire controle in de pretoetredingsfase, het economisch pretoetredingsprogramma, het pretoetredingspact inzake georganiseerde criminaliteit, de nationale ontwikkelingsplannen, de plannen voor plattelandsontwikkeling, een nationale strategie voor de werkgelegenheid in lijn met de Europese Tewerkstellingsstrategie, en de sectorale plannen die nodig zijn voor de deelname aan de structuurfondsen na de toetreding en de tenuitvoerlegging van ISPA en Sapard vóór de toetreding. Al die instrumenten zijn verschillend van aard, worden overeenkomstig specifieke procedures uitgewerkt en ten uitvoer gelegd, en kunnen worden ondersteund met pretoetredingssteun. Zij vormen geen integrerend deel van dit partnerschap, maar de prioriteiten die erin zijn vervat zijn daarmee verenigbaar. 3. Beginselen De belangrijkste prioritaire gebieden die voor elke kandidaat-lidstaat zijn vastgesteld hebben betrekking op hun vermogen om de verplichtingen na te komen die voortvloeien uit de criteria van Kopenhagen, volgens welke het lidmaatschap vereist: - stabiele instellingen die de democratie, de rechtsorde, de mensenrechten en de eerbiediging en de bescherming van minderheden garanderen; - een functionerende markteconomie en het vermogen het hoofd te bieden aan de concurrentiedruk en de marktkrachten binnen de Unie; - het vermogen de verplichtingen van het lidmaatschap op zich te nemen, hetgeen mede inhoudt dat de doelstellingen van een politieke, economische en monetaire unie worden onderschreven. De Europese Raad van Madrid (1995) wees erop dat de kandidaat-lidstaten hun administratieve structuren moeten aanpassen om het harmonisch functioneren van het Gemeenschapsbeleid na de toetreding te waarborgen. De Europese Raad van Luxemburg (1997) beklemtoonde dat omzetting van het acquis in wetgeving noodzakelijk is, maar niet voldoende; het moet ook daadwerkelijk worden toegepast. De Europese Raad van Feira (2000) en die van Göteborg (2001) bevestigden het cruciale belang van het vermogen van de kandidaat-lidstaten tot tenuitvoerlegging en handhaving van het acquis en voegden daaraan toe dat dit van de kandidaten omvangrijke inspanningen vereist ter versterking en hervorming van hun bestuurlijke en justitiële structuren. 4. Prioriteiten en tussentijdse doelstellingen Uit de periodieke verslagen van de Commissie is, naast de reeds gemaakte vorderingen, duidelijk de omvang gebleken van de inspanningen die de kandidaat-lidstaten op bepaalde gebieden nog moeten leveren om zich op de toetreding voor te bereiden. Daarom moeten tussentijdse prioriteiten worden vastgesteld, waarbij voor elke prioriteit samen met de betrokken landen nauwkeurig omschreven doelstellingen worden opgesteld. De te verlenen steun en het verloop van de onderhandelingen met Litouwen zijn afhankelijk van de mate waarin deze doelstellingen zijn bereikt. De prioriteiten in het herziene partnerschap voor de toetreding zijn geselecteerd op grond van de omstandigheid dat redelijkerwijs kan worden verwacht dat Litouwen deze in de komende twee jaar (2002-2003) volledig dan wel voor een groot deel zal kunnen verwezenlijken. Binnen deze lijst zijn kwesties die bijzonder dringende maatregelen vereisen als zodanig aangeduid. De vooruitgang ten aanzien van de prioriteiten van het partnerschap voor toetreding voor 1999 worden geëvalueerd in het periodiek verslag voor 2001. Deze evaluatie is gebruikt bij de vaststelling van de prioriteiten voor het huidige partnerschap. Litouwen heeft in juni 2001 een herziene versie van zijn nationale programma voor de overname van het acquis ingediend. Dit programma bevat een tijdschema voor de verwezenlijking van de prioriteiten en tussentijdse doelstellingen, gebaseerd op het partnerschap voor toetreding voor 1999, alsmede de nodige administratieve structuren en financiële middelen. Het toetredingspartnerschap geeft prioriteitsgebieden aan voor de toetredingsvoorbereidingen van Litouwen. Litouwen moet echter alle in het periodiek verslag voor 2001 genoemde problemen aanpakken. Het is tevens van belang dat Litouwen zijn verplichtingen nakomt op het gebied van aanpassing van de wetgeving en tenuitvoerlegging van het acquis, in overeenstemming met de verbintenissen die het in het kader van de Europaovereenkomst en de onderhandelingen is aangegaan. Zoals gezegd is opname van het acquis in de wetgeving op zich niet voldoende: het moet ook daadwerkelijk worden toegepast volgens dezelfde normen als die welke binnen de Unie gelden. Op alle onderstaande terreinen is geloofwaardige en effectieve tenuitvoerlegging en handhaving van het acquis noodzakelijk. Aan de hand van de analyse van het periodiek verslag van de Commissie voor 2001 zijn voor Litouwen onderstaande prioriteiten en tussentijdse doelstellingen vastgesteld. De presentatie van deze prioriteiten stemt overeen met de opbouw van het periodiek verslag(1). Politieke criteria Democratie en rechtsstaat - Consolideren van een modern, professioneel en efficiënt ambtelijk apparaat dat onafhankelijk van ongepaste invloeden is, met name door te zorgen voor verdere opleiding, een passend beloningsniveau en meer interdepartementale coördinatie. - Voltooien van de justitiële hervormingen, in het bijzonder door goedkeuring van de nieuwe wet inzake rechtbanken; implementatie van het burgerlijk wetboek en de wet inzake administratieve rechtspraak; goedkeuring van het nieuwe wetboek van strafvordering en garanderen van de correcte implementatie daarvan, alsmede van het wetboek van strafrecht; verder opleiden van gespecialiseerde rechters en officieren van justitie, onder meer met betrekking tot het acquis; verbeteren van de arbeidsomstandigheden en de infrastructuur, om voor een goede werking van de rechtbanken te zorgen, met name op de rechtbanken voor administratieve zaken en de regionale rechtbanken voor civiele zaken; implementatie garanderen van de wet inzake rechtshulp, ter verspreiding van de beschikbaarheid van rechtshulp. - Verder versterken van de corruptiebestrijding door aannemen en beginnen met de uitvoering van de strategie voor de bestrijding van corruptie; goedkeuren en implementatie starten van een nieuwe wet voor de preventie van corruptie, voltooien en implementatie starten van een code voor normbesef van ambtenaren; ratificeren van internationale verdragen voor de bestrijding van corruptie. Economische criteria - Nemen van maatregelen ter vermindering van werkloosheid, in het bijzonder langdurige werkloosheid, met name door de bevordering van adequate herscholing en verbetering van het ondernemingsklimaat, met het oog op het aantrekken van green-field investeringen en de bevordering van de oprichting van nieuwe ondernemingen. - Voltooien van het grootschalige privatiseringsproces, met name wat betreft de bank en de energiebedrijven die nog in staatsbezit zijn. - Garanderen van implementatie en handhaving van de wet voor de herstructurering van bedrijven en de faillissementswetgeving, met name door verdere opleidingsactiviteiten op het gebied van bedrijfsrisicoanalyse en evaluatie van de plannen voor de herstructurering van bedrijven. - Implementatie van de goedgekeurde strategieën voor de ontwikkeling van industrie en midden- en kleinbedrijf (MKB) en verdere verbetering van de ondersteunende infrastructuur voor bedrijven. - Voltooien van de resterende activiteiten om grond op naam te stellen en te registreren en de ontwikkeling van de grondmarkt verder bevorderen; consolideren van klein pachtgoed. - Continueren van de hervorming van de sociale zekerheid op een voor de overheidsfinanciën duurzame wijze, om te zorgen voor een op middellange termijn haalbaar beleid inzake overheidsfinanciën. Vermogen om de verplichtingen van het lidmaatschap na te komen Vrij verkeer van goederen - Voltooien van de omzetting en effectieve implementatie van alle wetgeving inzake de nieuwe aanpak en traditionele sectorale wetgeving, met name met betrekking tot het afschaffen van de vergunningen die nodig zijn voor het op de markt brengen van wasmiddelen en voedingsmiddelen, en geleidelijke vervanging van de oude marktvergunningen voor farmaceutische producten door nieuwe vergunningen die in overeenstemming zijn met de omgezette communautaire wetgeving. - Oprichting van een voor normalisatie bevoegde organisatie en bevorderen van een sterkere betrokkenheid van de industrie bij de voorbereiding van normen; versterken van het nationale accrediteringssysteem; versterken van de nationale dienst voor metrologie en verbeteren van de operationele capaciteit en knowhow van de geaccrediteerde ijklaboratoria; versterken van de samenwerking tussen instellingen die betrokken zijn bij markttoezicht. Afronding van de uitvoering van het programma tot ontwikkeling van certificeringsinstanties en testlaboratoria. - Volledige goedkeuring van EN-normen. - Voltooien van de aanpassing van de wetgeving inzake overheidsaanbestedingen en garanderen van effectieve implementatie, met name door verdere versterking van het bureau voor overheidsaanbestedingen, en de totstandbrenging van een informatiesysteem voor controle op aanbestedingen. - Screening van de Litouwse wetgeving op niet-geharmoniseerde terreinen, teneinde na te gaan of deze in overeenstemming is met de artikelen 28, 29 en 30 van het Verdrag en voltooien van de bestuurlijke regelingen voor de uitoefening van toezicht op dit terrein in de toekomst. Vrij verkeer van personen - Volledige aanpassing van de wederzijdse erkenning van beroepskwalificaties en diploma's en verdere ontwikkeling van de vereiste bestuurlijke structuren, onderwijs- en opleidingsprogramma's. - Met betrekking tot beroepskwalificaties die zijn verkregen vóór de harmonisatie, dient Litouwen prioriteit te verlenen aan de invoering van maatregelen om te garanderen dat alle beroepsbeoefenaars, vanaf de toetreding, kunnen voldoen aan de in de richtlijnen vastgelegde vereisten. - Versterken van de bestuurlijke structuren voor de coördinatie van de sociale zekerheid. Vrij verkeer van diensten - Versterking van het toezicht op de financiële diensten. - Implementeren van een wet inzake de aansprakelijkheidsverzekering van motorvoertuigen. - Voltooien van de aanpassing op het gebied van gegevensbescherming; voltooien van de reorganisatie van de nationale inspectiedienst voor gegevensbescherming, garanderen van volledige onafhankelijkheid van deze dienst; versterken van de administratieve capaciteit, met name door te voorzien in opleiding. Vrij verkeer van kapitaal - Afschaffen van de restricties op grensoverschrijdende overdracht van betalingsmiddelen en op investeringsregels voor pensioenfondsen en verzekeringsmaatschappijen. - Goedkeuren van de constitutionele wijzigingen op de toegang tot eigendom van landbouwgrond, zoals gepland. - Versterken en verbeteren van de coördinatie van instellingen die verantwoordelijk zijn voor de rechtshandhaving met betrekking tot de preventie van het witwassen van geld. De aanpassing van de wetgeving aan de tweede richtlijn inzake witwassen van geld afronden. - Garanderen van de naleving van de aanbevelingen van de Financial Action Task Force. Vennootschapsrecht - Tot stand brengen van een centraal register van juridische entiteiten, en garanderen dat dit efficiënt functioneert. - Oprichten van de accountantsraad, verbeteren van de kwalificaties van deskundigen. - Voltooien van de aanpassing aan het acquis inzake octrooien; verder opleiden van het personeel van het nationaal octrooibureau op het gebied van de bescherming van handelsmerken; garanderen van de adequate handhaving van de wet inzake handelsmerken; implementeren van de strategie inzake de handhaving van auteursrechten en aanverwante rechten; verdere versterking van de administratieve capaciteit van collectieve beheerassociaties en de afdeling auteursrechten en aanverwante rechten met betrekking tot de implementatie van internationale verdragen. - Bijzonder dringende maatregelen vereist: versterken van de administratieve capaciteit van de instanties die belast zijn met de handhaving van intellectuele- en industriële-eigendomsrechten en grotere inspanningen ter bestrijding van piraterij en vervalsingen. Verbetering van de samenwerking tussen instanties die verantwoordelijk zijn voor rechtshandhaving, met name politie, douane en justitie. Versterking van de administratieve capaciteit aan de grens en garanderen van de correcte handhaving van de douanewetgeving. Intensiveren van de opleiding van de met de rechtshandhaving belaste instanties, waaronder rechters en officieren van justitie. Mededingingsbeleid - Voltooien van het wetgevingskader, versterken van de administratieve capaciteit van de mededingingsraad (met name wat de controle op staatssteun betreft); garanderen van de naleving van de antitrustwetgeving en de regels betreffende staatssteun; handhaving van de inventarisatie van staatssteun en opstelling van jaarverslagen; ervoor zorgen dat marktdeelnemers en steunverleners nog beter op de hoogte zijn van de geldende regels. intensiveren van de opleiding van de magistratuur op mededingingsgebied. Landbouw - Verbeteren van de capaciteit van de landbouwadministratie, met name van het bureau voor de regulering van de markt voor landbouw- en voedingsproducten, en voltooien van de voorbereidingen voor de handhaving en praktische toepassing van de beheermechanismen van het gemeenschappelijk landbouwbeleid, met name het geïntegreerd administratie- en controlesysteem en het betaalorgaan voor uitgaven in het kader van het gemeenschappelijk landbouwbeleid, en voor de uitvoering en handhaving van de veterinaire en fytosanitaire wetgeving en de voedselveiligheidswetgeving. - Versterken van de bestuurlijke structuren die vereist zijn voor het opzetten, de implementatie, het beheer, de monitoring, de controle en de evaluatie van door de Gemeenschap gesubsidieerde programma's voor plattelandsontwikkeling. - Verdere aanpassing van de veterinaire en fytosanitaire wetgeving en verbetering van de inspectievoorzieningen, met name aan de toekomstige buitengrenzen. De identificatie en registratie van dieren moet worden afgerond. - Versterken van de technische capaciteit van testlaboratoria, teneinde hun accreditering te garanderen met het oog op de implementatie van de vereisten inzake Hazard Analysis Critical Contact Points. - De omzetting van de wetgeving inzake overdraagbare spongiforme encefalopathieën, plantenpaspoorten, maximumwaarden voor residuen en diervoeding, en uitvoering en handhaving, met inbegrip van controle op dierziekten, met name overdraagbare spongiforme encefalopathieën, overeenkomstig het acquis afronden. - Verdere herstructurering van voedselverwerkende bedrijven, bijvoorbeeld die voor vlees en fruit en groenten in blik, en modernisering van deze bedrijven, teneinde te kunnen voldoen aan de communautaire normen voor voedselveiligheid. - Implementatie van de strategie inzake voedselveiligheid. Visserij - Voltooien van de totstandbrenging van passende bestuurlijke structuren en apparatuur op centraal en regionaal niveau, die de implementatie van het gemeenschappelijk visserijbeleid kunnen garanderen, met inbegrip van het beheer van de visbestanden, de inspectie en controle van de visserijactiviteiten, het marktbeleid, structurele programma's die medegefinancierd worden door het Financieel instrument voor de oriëntatie van de visserij, een register van visvaartuigen en een plan voor het beheer van de vlootcapaciteit in overeenstemming met de beschikbare visvoorraden. Vervoerbeleid - Verdere aanpassing van de wetgeving en versterking van de bestuurlijke capaciteit in het wegvervoer (met name met betrekking tot sociale wetgeving, fiscale harmonisatie en technische en veiligheidsnormen), spoorwegvervoer (met het oog op de implementatie van het herziene acquis inzake de spoorwegen), en luchtvervoer. - Verdere aanpassing en implementatie van de wetgeving op het gebied van het maritiem vervoer, rekening houdend met de laatste ontwikkelingen. - Bijzonder dringende maatregelen vereist: versterking van de bestuurlijke capaciteit en voltooiing van de institutionele structuur op het gebied van maritieme veiligheid, teneinde de prestaties van de vlaggenstaat van de Litouwse vloot te verbeteren. Belastingen - Voltooien van de aanpassing van de wetgeving, met bijzondere aandacht voor BTW-wetgeving (met inbegrip van de overgangsregeling voor de BTW) en voor accijnswetgeving, met name wat BTW-vrijstellingen en de hoogte van de accijns betreft. - Garanderen dat de bestaande en toekomstige wetgeving in overeenstemming is met de beginselen van de gedragscode voor de belastingheffing op ondernemingen. - Versterken van de bestuurlijke capaciteit en controleprocedures en verbetering van de administratieve samenwerking en wederzijdse bijstand, teneinde het acquis beter te kunnen implementeren. - Ontwikkeling van IT-systemen voor de uitwisseling van elektronische gegevens met de Europese Gemeenschap en haar lidstaten. - Uitvoeren van de richtlijn inzake het voorhanden hebben en het verkeer van accijnsproducten. Statistiek - Verdere verbetering van de kwaliteit en dekking van de statistieken; garanderen dat passende hulpbronnen beschikbaar zijn om de statistische capaciteit verder te versterken, onder meer op regionaal niveau. Werkgelegenheid en sociaal beleid - Voltooien van de omzetting van het acquis op sociaal gebied, met name door de goedkeuring van nieuwe arbeidswetgeving, en de correcte implementatie garanderen door middel van passende structuren voor rechtshandhaving, waaronder arbeidsinspecties, overeenkomstig een overeengekomen tijdschema. Voltooien van de aanpassing van de wetgeving inzake gelijke behandeling van mannen en vrouwen. Goedkeuren van wetgeving ter bestrijding van discriminatie en opstellen van een tijdschema voor de implementatie daarvan. - Continueren van de steun voor de inspanningen van de sociale partners op het vlak van capaciteitsopbouw, met name met het oog op hun toekomstige betrokkenheid bij de ontwikkeling en uitvoering van het communautaire werkgelegenheidsbeleid en het sociaal beleid, met inbegrip van het Europees Sociaal Fonds, met name door een autonome sociale dialoog. - Goedkeuring van de wet inzake de volksgezondheid en verdere implementatie van de hervorming van de openbare gezondheidszorg, in het bijzonder verdere ontwikkeling van het systeem voor toezicht op de gezondheid; afronden van de ontwikkeling van maatregelen op het gebied van toezicht en controle van besmettelijke ziekten. - Continueren van de voorbereidingen voor een nationale strategie, inclusief gegevensverzameling, met het oog op de toekomstige betrokkenheid bij de Europese strategie inzake sociale uitsluiting. Energie - Implementeren van de aanbevelingen uit het verslag van de Raad over \"Kernveiligheid in de context van de uitbreiding\", met passende aandacht voor de in het verslag genoemde prioriteiten. - Verdere implementatie van de nationale energiestrategie; urgent: start en voltooiing van de herziening van de nationale energiestrategie, teneinde een besluit mogelijk te maken over de sluitingsdatum van blok 2 van de kerncentrale van Ignalina op een wijze die verenigbaar is met het tijdschema voor toetreding van Litouwen. - Vervroegen van de juridische, technische, economische en sociale voorbereiding van de definitieve sluiting (vóór 2005) en ontmanteling van blok 1 van de kerncentrale van Ignalina. - Versterken van de hulpbronnen en capaciteiten van de nationale regelgevende instantie voor kernenergie. - Handhaven van een hoog niveau van nucleaire veiligheid gedurende de ontmantelingsfases van de kerncentrale van Ignalina. - Continueren van de aanpassing wat betreft de olievoorraden; vooruitgang boeken bij het garanderen van de aanleg van voorraden, met inbegrip van investeringen, naar een niveau van 90 dagen; ontwikkeling van de nodige bestuurlijke capaciteit. - Voltooien van de aanpassing met betrekking tot de interne markt voor energie (elektriciteit en gas); oprichten van een onafhankelijke beheerder van het transmissienet (elektriciteit); uitbanning van prijsverstoringen; versterken van de regelgevende instantie (nationale controlecommissie voor prijzen en energie). - Verdere modernisering van conventionele krachtcentrales, in overeenstemming met het acquis op milieugebied. - Verbeteren van het energierendement en bevordering van het gebruik van hernieuwbare energiebronnen, alsmede versterking van de relevante instellingen op dit gebied. Telecommunicatie en informatietechnologie - Ervoor zorgen dat de regelgevende autoriteit op communicatiegebied, met inbegrip van de nog op te richten instantie die de verantwoordelijkheid krijgt voor postale diensten, doeltreffend functioneert, door voor de uitoefening van nieuwe taken goed opgeleid personeel en passende financiering ter beschikking te stellen. - Garanderen van de naleving van het acquis op telecommunicatiegebied, met name wat de procedures voor interconnecties betreft. Cultuur- en audiovisueel beleid - Verdere versterking van de administratieve capaciteit van de betrokken autoriteiten. Regionaal beleid en coördinatie van structurele instrumenten - Voltooien van het juridisch en bestuurlijk kader voor de implementatie van het acquis op dit gebied, met name met betrekking tot financieel beheer en controle. - Garanderen van effectieve interministeriële coördinatie en passend partnerschap, met het oog op programmering en implementatie. - Opstellen van een enkelvoudig programmeringsdocument, in overeenstemming met de verordeningen inzake de structuurfondsen, met inbegrip van evaluatie ex ante. - Garanderen dat de voor het beheer en de betaling bevoegde autoriteiten hun capaciteit geleidelijk opbouwen, zodat deze bij de toetreding de bevoegdheden op zich kunnen nemen en de taken kunnen uitoefenen die, overeenkomstig de verordeningen inzake de structuurfondsen, aan elk van hen zijn toevertrouwd. - Opzetten van systemen voor evaluatie en monitoring. - Werken aan de technische voorbereiding van projecten die in aanmerking komen voor steun uit de structuurfondsen en het cohesiefonds (project pipeline). Milieu - Volledige omzetting van het acquis. - Verdere implementatie van het acquis, in het bijzonder wat betreft het zwavelgehalte van vloeibare brandstoffen, de uitstoot van vluchtige organische stoffen als gevolg van de opslag en distributie van benzine, afvalbeheer (met name afvaloliën en verpakking en verpakkingsafval), de behandeling van stedelijk afvalwater, drinkwater (met name het fluorideprobleem), gevaarlijke stoffen die in water worden geloosd (opstellen van inventarissen en programma's voor de vermindering van vervuiling) en natuurbescherming (met inbegrip van het opstellen van een lijst van gebieden die van communautair belang zijn en aanwijzing van speciale beschermde gebieden). - Verdere versterking van de administratieve en monitoringcapaciteit, op centraal en plaatselijk niveau, met name voor chemicaliën en GGO. - Verdere integratie van de vereisten inzake milieubescherming bij de vaststelling en implementatie van sectoraal beleid voor de bevordering van duurzame ontwikkeling. Bescherming consumenten en volksgezondheid - Verdere versterking van de instellingen voor markttoezicht, versterking van de nationale raad voor de bescherming van de rechten van de consument. Samenwerking op het gebied van justitie en binnenlandse zaken - Garanderen van de implementatie van het actieplan voor Schengen. - Verdere demarcatie van de grens met Belarus en Rusland (Kaliningrad) en versterking van de grenscontroles, met inbegrip van de maritieme grenzen; verdere opleiding van grenswachten, verbetering van infrastructuur en apparatuur. - Verhoging van de inspanningen in de bestrijding van mensenhandel. - Voltooien van de aanpassing aan het acquis inzake visumbeleid, asiel en migratie, versterken van de administratieve capaciteit van de bevoegde instanties en verbetering van het systeem van beroep. - Voltooien van de reorganisatie en modernisering van de politiedienst en verdere ontwikkeling van het systeem van beroepsopleiding voor de politie; totstandbrenging van een netwerk van liaison officers van de politie; versterken van de bilaterale samenwerking met andere EU-lidstaten; versterken van de samenwerking tussen alle betrokken instanties (inclusief justitie) bij de bestrijding van de georganiseerde misdaad; garanderen van de effectieve implementatie van maatregelen ter bestrijding van het witwassen van geld. - Implementatie van de nationale drugsstrategie en versterking van de administratieve capaciteit van en coördinatie tussen alle betrokken instanties (toezien op een duidelijke afbakening van bevoegdheden); voltooien van het wetgevingskader voor de internationale samenwerking, voorbereiden van de deelname aan de werkzaamheden van het Europees Informatie Netwerk voor drugs en drugsverslaving. - Nemen van de nodige maatregelen om de implementatie te garanderen van communautaire instrumenten op het gebied van justitiële samenwerking in civiele zaken. - Garanderen dat wordt voldaan aan de eerste vereisten voor de sluiting van een samenwerkingsovereenkomst met Europol. - Verdere voorbereiding van de toekomstige deelname aan het Schengen Informatie Systeem middels de ontwikkeling van diverse nationale gegevensbanken en registers. - Nemen van de nodige maatregelen om de wetgeving aan te passen aan de Overeenkomst aangaande de bescherming van de financiële belangen van de Europese Gemeenschappen en bijbehorende protocollen. Douane-unie - Voltooien van de aanpassing aan het acquis; voltooien van het proces van herstructurering van de regionale douanebureaus. - Bijzonder dringende maatregelen vereist: implementatie van de IT-strategie van de Litouwse douaneadministratie versnellen. Ontwikkeling van IT-systemen voor de uitwisseling van elektronische gegevens tussen de Gemeenschap en Litouwen. - Versterken van douaneactiviteiten aan de grens, en samenwerking met andere diensten aan de grens (grenswachten, veterinaire en fytosanitaire diensten). Implementeren van het beleid ter versterking van het normbesef bij de douane. Buitenlandse betrekkingen - Nemen van de nodige maatregelen om te garanderen dat over internationale verdragen en overeenkomsten, waaronder bilaterale investeringsverdragen, die niet verenigbaar zijn met het acquis, opnieuw wordt onderhandeld dan wel dat deze op het moment van toetreding worden opgezegd. Financiële controle - Implementeren van de methodologie voor financieel beheer en controle en voor geharmoniseerde interne audits binnen de regering. - Opleiden van personeel op het gebied van publieke interne financiële controle, waaronder het nationaal fonds. - Goedkeuren en implementeren van normen voor externe en interne audits, overeenkomstig internationaal erkende en met de communautaire wetgeving strokende normen, goedkeuren van handleidingen voor controle en audit, voorbereiden van controletrajecten en methoden voor rapportage, monitoring en boekhouding van nationale en communautaire fondsen. - Voltooien van het wetgevingskader van de nationale controledienst, mede omvattende verbetering van de onafhankelijke status van deze dienst. - Creëren van een contactpunt voor de bescherming van de financiële belangen van de Gemeenschappen, en begin van de effectieve samenwerking met OLAF via dit contactpunt. - Versterking van de fraudebestrijding. - Leveren van verdere inspanningen voor het correcte gebruik, de controle, monitoring en evaluatie van communautaire pretoetredingsfondsen als belangrijke indicator voor de capaciteit van Litouwen om het acquis op het gebied van financiële controle ten uitvoer te leggen. 5. Programmering De financiële bijstand aan Litouwen in de periode 2000-2006 omvat naast Phare ook steun voor pretoetredingsmaatregelen op het gebied van landbouw en plattelandsontwikkeling via het pretoetredingsinstrument Sapard (Verordening (EG) nr. 1268/1999 van de Raad, PB L 161 van 26.6.1999, blz. 87) en steun voor infrastructuurprojecten op het gebied van milieu en vervoer door middel van het structuurinstrument ISPA (Verordening (EG) nr. 1267/1999 van de Raad, PB L 161 van 26.6.1999, blz. 73), dat in de pretoetredingsperiode maatregelen ondersteunt die vergelijkbaar zijn met het cohesiefonds. Uit deze nationale toewijzing kan Litouwen ook gedeeltelijk de deelname aan communautaire programma's financieren, zoals de kaderprogramma's voor onderzoek en technologische ontwikkeling en programma's op het gebied van het onderwijs en het bedrijfsleven. Bovendien krijgt Litouwen toegang tot financiering uit meerlandenprogramma's en horizontale programma's die direct verband houden met het acquis. Medefinanciering door de kandidaat-lidstaten is voor alle investeringsprojecten vereist. De Commissie heeft sedert 1998 samengewerkt met de Europese Investeringsbank en de internationale financiële instellingen, met name de Europese Bank voor Wederopbouw en Ontwikkeling en de Wereldbank, om de medefinanciering van projecten die betrekking hebben op de pretoetredingsprioriteiten te vergemakkelijken. 6. Conditionaliteit De bijstand van de Gemeenschap voor de financiering van projecten via de drie pretoetredingsinstrumenten Phare, ISPA en Sapard wordt verstrekt op voorwaarde dat Litouwen zijn verplichtingen krachtens de Europaovereenkomst nakomt en verdere stappen zet om te voldoen aan de criteria van Kopenhagen, en vooral dat het vorderingen maakt bij het verwezenlijken van de specifieke prioriteiten van dit herziene toetredingspartnerschap. Bij niet-naleving van deze algemene voorwaarden kan de Raad op grond van artikel 4 van Verordening (EG) nr. 622/98 besluiten de financiële bijstand op te schorten. 7. Toezicht Op de uitvoering van het partnerschap voor toetreding wordt toezicht gehouden in het kader van de Europaovereenkomst. Zoals de Europese Raad in Luxemburg heeft benadrukt is het van belang dat de bij de Europaovereenkomst ingestelde organen het kader blijven vormen waarbinnen de stand van de overname en tenuitvoerlegging van het acquis kan worden beoordeeld. De relevante onderdelen van het partnerschap voor toetreding worden in het daarvoor bestemde subcomité besproken. Het Associatiecomité bespreekt algemene ontwikkelingen, vooruitgang en problemen bij het verwezenlijken van de prioriteiten en tussentijdse doelstellingen van het partnerschap, en specifiekere zaken die door de subcomités worden doorverwezen. Het comité van beheer van Phare ziet erop toe dat maatregelen die krachtens de drie pretoetredingsinstrumenten Phare, ISPA en Sapard worden gefinancierd, onderling en met de partnerschappen voor toetreding verenigbaar zijn, zoals voorgeschreven in de coördinatieverordening (Verordening (EG) nr. 1266/1999 van de Raad, PB L 161 van 26.6.1999, blz. 68). Het partnerschap voor toetreding zal ook in de toekomst indien nodig worden gewijzigd, in overeenstemming met artikel 2 van Verordening (EG) nr. 622/98. (1) De volgorde van presentatie is die van het periodiek verslag voor 2000.",
  "source": "EUR LEX"
}