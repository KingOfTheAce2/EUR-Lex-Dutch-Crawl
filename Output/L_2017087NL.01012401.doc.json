{
  "url": "http://www.w3.org/1999/xhtml\">",
  "content": "L_2017087NL.01012401.xml 31.3.2017 NL Publicatieblad van de Europese Unie L 87/124 GEDELEGEERDE VERORDENING (EU) 2017/570 VAN DE COMMISSIE van 26 mei 2016 tot aanvulling van Richtlijn 2014/65/EU van het Europees Parlement en de Raad betreffende markten voor financiële instrumenten met technische reguleringsnormen die bepalen welke markten van essentieel belang voor de liquiditeit zijn in het kader van kennisgevingen van een tijdelijk stilleggen van de handel (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2014/65/EU van het Europees Parlement en de Raad van 15 mei 2014 betreffende markten voor financiële instrumenten en tot wijziging van Richtlijn 2002/92/EG en Richtlijn 2011/61/EU ( 1 ) , en met name artikel 48, lid 12, onder e), Overwegende hetgeen volgt: (1) Er moet worden verduidelijkt welke gereglementeerde markten van essentieel belang voor de liquiditeit van elk type financieel instrument moeten worden geacht en dus moeten beschikken over adequate systemen en procedures die ervoor zorgen dat bevoegde autoriteiten in kennis worden gesteld van het tijdelijk stilleggen van de handel. (2) Omdat het vereiste inzake het stilleggen van de handel op grond van Richtlijn 2014/65/EU ook voor multilaterale handelsfaciliteiten en georganiseerde handelsfaciliteiten geldt, moet ervoor worden gezorgd dat financiële instrumenten die op die platformen worden verhandeld, ook onder deze technische reguleringsnormen vallen. (3) Er moet worden gezorgd voor een evenredige toepassing van het kennisgevingsvereiste. Na in kennis te zijn gesteld van een tijdelijk stilleggen van de handel, is de bevoegde autoriteit verplicht te boordelen of die kennisgeving naar de rest van de markt moet worden verspreid, en zo nodig een respons voor de hele markt te coördineren. Om de administratieve druk op handelsplatformen te beperken, moet de kennisgevingsverplichting alleen gelden voor de handelsplatformen waar de kans op een marktbrede impact bij het stilleggen van de handel het grootst is. (4) Voor financiële eigenvermogensinstrumenten en daarop lijkende instrumenten moet de markt die van essentieel belang is voor de liquiditeit, het handelsplatform met de hoogste omzet in het betrokken financiële instrument in de Unie zijn omdat bij dit handelsplatform de kans op een marktbrede impact bij het stilleggen van de handel het grootst is. (5) Voor financiële niet-eigenvermogensinstrumenten moet de markt die van essentieel belang is voor de liquiditeit, de gereglementeerde markt zijn waarop het betrokken financiële instrument voor het eerst tot de handel is toegelaten. Indien het financiële niet-eigenvermogensinstrument niet tot de handel op een gereglementeerde markt is toegelaten, moet de markt die van essentieel belang is voor de liquiditeit, het handelsplatform zijn waarop het voor het eerst is verhandeld. Aldus wordt zekerheid geschapen voor een scala van complexe financiële instrumenten omdat een eenvoudig referentiepunt wordt vastgesteld naar het handelsplatform waarop gebeurtenissen belangrijke liquiditeitsgevolgen hebben voor andere markten waarop hetzelfde financiële instrument wordt verhandeld, juist omdat dat handelsplatform goed is voor een significant deel van de in dat instrument uitgevoerde volumes. (6) Om redenen van consistentie en om de soepele werking van de financiële markten te waarborgen, is het noodzakelijk dat de in deze verordening vastgestelde bepalingen en de gerelateerde nationale bepalingen tot omzetting van Richtlijn 2014/65/EU vanaf dezelfde datum van toepassing zijn. Deze verordening is gebaseerd op de ontwerpen van technische reguleringsnormen die de Europese Autoriteit voor effecten en markten aan de Commissie heeft voorgelegd. (7) De Europese Autoriteit voor effecten en markten heeft openbare publieksraadplegingen gehouden over de ontwerpen van technische reguleringsnormen waarop deze verordening is gebaseerd, de potentiële hieraan gerelateerde kosten en baten geanalyseerd en het advies van de Stakeholdergroep effecten en markten ingewonnen, die bij artikel 37 van Verordening (EU) nr. 1095/2010 van het Europees Parlement en de Raad ( 2 ) is opgericht, HEEFT DE VOLGENDE VERORDENING VASTGESTELD: Artikel 1 Markt die van essentieel belang is voor de liquiditeit Voor de toepassing van artikel 48, lid 5, tweede alinea, van Richtlijn 2014/65/EU worden de volgende markten van essentieel belang geacht voor de liquiditeit: a) voor aandelen, representatieve certificaten (depositary receipts), beursverhandelde fondsen, certificaten en andere soortgelijke financiële instrumenten: het handelsplatform dat de meest relevante markt in termen van liquiditeit voor het instrument is als omschreven in artikel 4 van Gedelegeerde Verordening (EU) 2017/587 van de Commissie ( 3 ) , b) voor andere dan de onder a) bedoelde financiële instrumenten die tot de handel op een gereglementeerde markt zijn toegelaten: de gereglementeerde markt waarop het financiële instrument voor het eerst tot de handel is toegelaten, c) voor andere dan de onder a) bedoelde financiële instrumenten die niet tot de handel op een gereglementeerde markt zijn toegelaten: het handelsplatform waarop het financiële instrument voor het eerst is verhandeld. Artikel 2 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is van toepassing met ingang van de eerste, in artikel 93, lid 1, tweede alinea, van Richtlijn 2014/65/EU genoemde datum. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 26 mei 2016. Voor de Commissie De voorzitter Jean-Claude JUNCKER ( 1 ) PB L 173 van 12.6.2014, blz. 349 . ( 2 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ). ( 3 ) Gedelegeerde Verordening (EU) 2017/587 van de Commissie van 14 juli 2016 tot aanvulling van Verordening (EU) nr. 600/2014 van het Europees Parlement en de Raad betreffende markten in financiële instrumenten met technische reguleringsnormen inzake transparantievereisten voor handelsplatformen en beleggingsondernemingen met betrekking tot aandelen, representatieve certificaten, beursverhandelde fondsen, certificaten en andere soortgelijke financiële instrumenten en inzake de verplichting tot uitvoering van transacties in bepaalde aandelen op een handelsplatform of door een beleggingsonderneming met systematische interne afhandeling (zie bladzijde 387 van dit Publicatieblad).",
  "source": "EUR LEX"
}