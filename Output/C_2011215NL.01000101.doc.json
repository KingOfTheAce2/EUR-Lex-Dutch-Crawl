{
  "url": "http://www.w3.org/1999/xhtml\">",
  "content": "C_2011215NL.01000101.xml 21.7.2011 NL Publicatieblad van de Europese Unie C 215/1 AANBEVELING VAN DE RAAD van 12 juli 2011 over het nationale hervormingsprogramma 2011 van Ierland en met een advies van de Raad betreffende het geactualiseerde stabiliteitsprogramma van Ierland, 2011-2015 2011/C 215/01 DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name de artikelen 121, lid 2, en 148, lid 4, Gezien Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid ( 1 ) , en met name artikel 5, lid 3, Gezien de aanbeveling van de Europese Commissie, Gezien de conclusies van de Europese Raad, Gezien het advies van het Comité voor de werkgelegenheid, Na raadpleging van het Economisch en Financieel Comité, Overwegende hetgeen volgt: (1) Op 26 maart 2010 hechtte de Europese Raad zijn goedkeuring aan het voorstel van de Commissie voor een nieuwe groei- en werkgelegenheidsstrategie. Deze Europa 2020-strategie moet voor betere coördinatie van het economisch beleid zorgen en zich toespitsen op de sleutelgebieden waarop Europa's potentieel voor duurzame groei en concurrentievermogen een krachtige impuls nodig heeft. (2) De Raad heeft op 13 juli 2010 een aanbeveling inzake de globale richtsnoeren voor het economisch beleid van de lidstaten en de Unie (2010-2014) en op 21 oktober 2010 een besluit betreffende de richtsnoeren voor het werkgelegenheidsbeleid van de lidstaten aangenomen ( 2 ) , die samen de „geïntegreerde richtsnoeren” vormen. De lidstaten werd verzocht in hun nationaal economisch en werkgelegenheidsbeleid met de geïntegreerde richtsnoeren rekening te houden. (3) Op 7 december 2010 hechtte de Raad zijn goedkeuring aan Uitvoeringsbesluit 2011/77/EU ( 3 ) tot verlening van financiële bijstand aan Ierland voor een periode van drie jaar overeenkomstig de bepalingen van het Verdrag en Verordening (EU) nr. 407/2010 van 11 mei 2010 houdende instelling van een Europees financieel stabilisatiemechanisme ( 4 ) . Het op 16 december 2010 ondertekende begeleidende memorandum van overeenstemming en de eerste actualisering ervan stellen de economische beleidsvoorwaarden vast op basis waarvan de financiële bijstand wordt verleend. Uitvoeringsbesluit 2011/77/EU van de Raad is gewijzigd bij Uitvoeringsbesluit 2011/326/EU ( 5 ) . De eerste actualisering van het memorandum van overeenstemming werd op 18 mei 2011 ondertekend. (4) Op 12 januari 2011 hechtte de Commissie haar goedkeuring aan de eerste jaarlijkse groeianalyse en gaf daarmee de aanzet tot een nieuwe cyclus van economische governance in de EU en het eerste Europees semester van voorafgaande en geïntegreerde beleidscoördinatie, dat op de Europa 2020-strategie berust. (5) Op 25 maart 2011 heeft de Europese Raad de prioriteiten inzake begrotingsconsolidatie en structurele hervorming goedgekeurd (overeenkomstig de conclusies van de Raad van 15 februari en 7 maart 2011 en in aansluiting op de jaarlijkse groeianalyse van de Commissie). Hij benadrukte dat voorrang moet worden gegeven aan het weer gezond en houdbaar maken van begrotingen, het terugdringen van de werkloosheid door hervormingen van de arbeidsmarkt en nieuwe inspanningen om de groei te stimuleren. Hij verzocht de lidstaten deze prioriteiten in concrete maatregelen om te zetten die in hun stabiliteits- of convergentieprogramma's en in hun nationale hervormingsprogramma's worden opgenomen. (6) Op 25 maart 2011 verzocht de Europese Raad voorts de lidstaten die aan het Euro Plus-pact deelnemen hun toezeggingen tijdig te presenteren om te kunnen worden opgenomen in de stabiliteits- of convergentieprogramma's en de nationale hervormingsprogramma's. (7) Op 29 april 2011 heeft Ierland zijn geactualiseerde stabiliteitsprogramma 2011 voor de periode 2011-2015 en zijn nationale hervormingsprogramma 2011 ingediend. Om met hun onderlinge verbanden rekening te houden, zijn deze programma's terzelfder tijd geëvalueerd. (8) De crisis bracht een aanzienlijke correctie aan in de grote onevenwichtigheden die tijdens de voorgaande jaren van hoge bloei waren opgebouwd. Van 2007 tot 2010 daalde het reële bbp met 12 % en de arbeidsparticipatie met bijna 13 %, terwijl de werkloosheid toenam van 4,6 % in 2007 tot 13,6 % in 2010. De crisis leidde ook tot een aanzienlijke verslechtering van de overheidsfinanciën, in die mate dat het overheidstekort in 2008 en 2009 op meer dan 10 % uitkwam. In 2010 beliep het overheidstekort 32,4 % van het bbp, waarvan 20,5 % van het bbp betrekking had op steunmaatregelen voor de financiële sector. De schuldquote steeg van 25 % in 2007 tot 96 % in 2010. (9) De tenuitvoerlegging van het programma voor financiële bijstand van de EU-IMF verloopt volgens plan. De overeengekomen budgettaire maatregelen zijn ten uitvoer gelegd, de budgettaire doelstelling voor 2010 is bereikt en de begrotingsresultaten in het eerste kwartaal van 2011 sporen ook met de doelstellingen van het bijstandsprogramma. Er wordt van uitgegaan dat het overheidstekort 2011 onder het plafond van het bijstandsprogramma zal blijven, ondanks een neerwaartse bijstelling van de prognose voor het nominale bbp in 2011. Er is grote vooruitgang geboekt in het hervormen van het banksysteem en er zijn stappen genomen om de doelstellingen inzake structurele hervorming te halen. (10) Op basis van de overeenkomstig Verordening (EG) nr. 1466/97 verrichte evaluatie van het geactualiseerde stabiliteitsprogramma komt de Raad tot de conclusie dat het aan de begrotingsprognoses van het stabiliteitsprogramma ten grondslag liggende macro-economische scenario aannemelijk is. Het stabiliteitsprogramma heeft als begrotingsstrategie voor de middellange termijn het nominale overheidstekort binnen de in de Aanbeveling van de Raad van 3 december 2010 bepaalde termijn tot minder dan de referentiewaarde van 3 % van het bbp terug te dringen. Het stabiliteitsprogramma beoogt een tekort van 10 % van het bbp in 2011, 8,6 % in 2012, 7,2 % in 2013, 4,7 % in 2014 en 2,8 % tegen het eind van de looptijd van het stabiliteitsprogramma in 2015. Dit traject is gebaseerd op consolidatiemaatregelen van 3,8 % van het bbp die ten uitvoer worden gelegd in de begroting voor 2011, en brede consolidatiemaatregelen van 5,9 % van het bbp in 2012-2014 en een verdere, niet nader bepaalde consolidatie-inspanning van meer dan 1 % van het bbp in 2015. In het stabiliteitprogramma wordt de middellangetermijndoelstelling (MTD) voor een begrotingssituatie van -0,5 % van het bbp herhaald, die niet gedurende de looptijd van het stabiliteitsprogramma wordt gehaald. Volgens de laatste evaluatie van de Commissie zijn de risico's met betrekking tot de langetermijnhoudbaarheid van de overheidsfinanciën hoog. Om de houdbaarheid van de overheidsfinanciën te verbeteren, moeten op middellange termijn voldoende primaire overschotten worden geboekt en moet het Ierse socialezekerheidsstelsel verder worden hervormd. (11) Ierland heeft in het kader van het Euro Plus-pact een aantal toezeggingen gedaan, die op 3 mei 2011 werden ingediend. Daarbij gaat het onder meer om concrete maatregelen ter bevordering van het concurrentievermogen, waaronder het hervormen van loonvormingsmechanismen, het openstellen van bepaalde professionele diensten voor concurrentie en het versterken van onderzoek en ontwikkeling, maatregelen ter vergroting van de financiële stabiliteit, met name door mechanismen ter oplossing van crises, alsook maatregelen ter verbetering van de houdbaarheid van de overheidsfinanciën dankzij een begrotingskader voor de middellange termijn, het hervormen van de pensioenen en het optrekken van de pensioengerechtigde leeftijd. (12) De Commissie heeft het stabiliteitsprogramma en het nationale hervormingsprogramma, met inbegrip van de in het kader van het Euro Plus-Pact gedane toezeggingen, geëvalueerd. Daarbij heeft zij niet alleen gekeken naar de relevantie ervan voor een houdbaar budgettair en sociaaleconomisch beleid in Ierland, maar ook of de EU-regels en -richtsnoeren in acht zijn genomen, gezien de noodzaak om de algemene economische governance van de EU te versterken door middel van een EU-inbreng in toekomstige nationale besluiten. In dit verband beklemtoont de Commissie dat de geplande maatregelen dringend ten uitvoer moeten worden gelegd, zodat voldaan wordt aan Uitvoeringsbesluit 2011/77/EU. (13) In het licht van deze evaluatie, en rekening houdende met de aanbeveling van de Raad van 7 december 2010 op grond van artikel 126, lid 7, VWEU, heeft de Raad de actualisering 2011 van het stabiliteitsprogramma van Ierland en zijn advies onderzocht ( 6 ) . Rekening houdende met de conclusies van de Europese Raad van 25 maart 2011, heeft de Raad het nationale hervormingsprogramma van Ierland onderzocht, BEVEELT AAN dat Ierland: De in Uitvoeringsbesluit 2011/77/EU, zoals gewijzigd bij Uitvoeringsbesluit 2011/326/EU, vastgestelde en in het memorandum van overeenstemming van 16 december 2010 en de actualisering ervan van 18 mei 2011 nader bepaalde maatregelen ten uitvoer legt. Gedaan te Brussel, 12 juli 2011. Voor de Raad De voorzitter J. VINCENT-ROSTOWSKI ( 1 ) PB L 209 van 2.8.1997, blz. 1 . ( 2 ) Gehandhaafd voor 2011 bij Besluit 2011/308/EU van de Raad van 19 mei 2011 betreffende de richtsnoeren voor het werkgelegenheidsbeleid van de lidstaten ( PB L 138 van 26.5.2011, blz. 56 ). ( 3 ) PB L 30 van 4.2.2011, blz. 34 . ( 4 ) PB L 118 van 12.5.2010, blz. 1 . ( 5 ) PB L 147 van 2.6.2011, blz. 17 . ( 6 ) Zie artikel 5, lid 3, van Verordening (EG) nr. 1466/97.",
  "source": "EUR LEX"
}