{
  "url": "http://www.w3.org/1999/xhtml\"><!--",
  "content": "L_2019265NL.01000701.xml 18.10.2019 NL Publicatieblad van de Europese Unie L 265/7 BESLUIT (GBVB) 2019/1737 VAN DE RAAD van 17 oktober 2019 tot wijziging van Besluit 2013/798/GBVB betreffende beperkende maatregelen ten aanzien van de Centraal-Afrikaanse Republiek DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 23 december 2013 Besluit 2013/798/GBVB ( 1 ) betreffende beperkende maatregelen ten aanzien van de Centraal-Afrikaanse Republiek vastgesteld, ter uitvoering van het bij Resolutie 2127 (2013) van de Veiligheidsraad van de Verenigde Naties opgelegde wapenembargo. (2) Op 12 september 2019 heeft de Veiligheidsraad van de Verenigde Naties Resolutie 2488 (2019) aangenomen die voorziet in een uitbreiding van de vrijstellingen van het wapenembargo. (3) Er moet aan Besluit 2013/798/GBVB een bepaling worden toegevoegd waarin wordt gespecificeerd dat de Raad en de hoge vertegenwoordiger persoonsgegevens mogen verwerken om hun taken uit hoofde van dit besluit uit te voeren. (4) Besluit 2013/798/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit 2013/798/GBVB wordt als volgt gewijzigd: 1) Artikel 2 wordt vervangen door: “Artikel 2 1.   Artikel 1 is niet van toepassing op: a) het verkopen, leveren, overdragen of uitvoeren van wapens en aanverwant materieel, en het verlenen van aanverwante technische bijstand of financiering en financiële bijstand, uitsluitend bestemd voor de ondersteuning van of voor gebruik door de Multidimensionale Geïntegreerde Stabilisatiemissie van de Verenigde Naties in de Centraal-Afrikaanse Republiek (United Nations Multidimensional Integrated Stabilization Mission in the CAR — “MINUSCA”), de missies van de Unie en de in de CAR ingezette Franse troepen, alsmede andere troepen van VN-lidstaten die opleiding en bijstand verstrekken, na kennisgeving overeenkomstig punt b); b) het verkopen, leveren, overdragen of uitvoeren van niet-dodelijke uitrusting en het verlenen van bijstand, met inbegrip van operationele en niet-operationele opleiding aan de veiligheidstroepen van de CAR, met inbegrip van de civiele rechtshandhavende overheidsinstanties, uitsluitend bedoeld ter ondersteuning van of voor gebruik in het kader van de hervorming van de beveiligingssector in de CAR, in coördinatie met MINUSCA en na kennisgeving aan het comité dat is opgericht krachtens punt 57 van VNVR-Resolutie 2127 (2013) (“het comité”); c) het verkopen, leveren, overdragen of uitvoeren van wapens die en aanverwant materieel dat in de CAR wordt binnengebracht door Tsjadische of Sudanese troepen alleen voor gebruik in internationale patrouilles van de tripartiete strijdmacht die op 23 mei 2011 door de CAR, Tsjaad en Sudan in Khartoem is opgericht om hun gemeenschappelijke grensgebieden beter te beveiligen, in samenwerking met MINUSCA, mits vooraf goedgekeurd door het comité; d) het verkopen, leveren, overdragen of uitvoeren van niet-dodelijke militaire uitrusting, uitsluitend bedoeld voor humanitaire of beschermende doeleinden, en aanverwante technische bijstand of opleiding, na kennisgeving aan het comité; e) het verkopen, leveren, overdragen of uitvoeren van beschermende kledingstukken, waaronder scherfwerende vesten en militaire helmen, die door VN-personeel, personeel van de Unie of haar lidstaten, mediavertegenwoordigers, medewerkers van humanitaire organisaties en ontwikkelingswerkers en aanverwant personeel louter voor hun eigen gebruik tijdelijk naar de CAR worden uitgevoerd; f) het verkopen, leveren, overdragen of uitvoeren van handvuurwapens en andere aanverwante uitrusting, uitsluitend bedoeld voor gebruik in internationaal geleide patrouilles die zorgen voor de beveiliging in het beschermde gebied Trinationaal Sangha en door gewapende wildopzichters van het Chinko Project of het nationaal park Bamingui-Bangoran ter bestrijding van stropen, smokkel van ivoor en wapens, en andere activiteiten die indruisen tegen de nationale wetten van de CAR of de internationale wettelijke verplichtingen van de CAR, na kennisgeving aan het comité; g) het verkopen, leveren, overdragen of uitvoeren van wapens met een kaliber van 14,5 mm of minder en specifiek voor die wapens ontworpen munitie en componenten aan de veiligheidstroepen van de CAR, met inbegrip van de civiele rechtshandhavende overheidsinstanties, wanneer dergelijke wapens, munitie en componenten uitsluitend bedoeld zijn ter ondersteuning van of voor gebruik in het kader van de hervorming van de beveiligingssector in de CAR, na kennisgeving aan het comité; h) het verkopen, leveren, overdragen of uitvoeren van wapens en andere aanverwante dodelijke uitrusting die niet zijn genoemd in artikel 2, lid 1, punt g) van dit besluit, aan de veiligheidstroepen van de CAR, met inbegrip van de civiele rechtshandhavende overheidsinstanties, wanneer dergelijke wapens en uitrusting uitsluitend bedoeld zijn ter ondersteuning van of voor gebruik in het kader van de hervorming van de beveiligingssector in de CAR, mits vooraf goedgekeurd door het comité, of i) andere verkoop, levering, overdracht of uitvoer van wapens en aanverwant materieel, of de verstrekking van bijstand of personeel, mits vooraf goedgekeurd door het comité. 2.   De lidstaten geven het comité minstens 20 dagen van tevoren kennis van elke krachtens lid 1, punten d), f) en g) toegestane verkoop, levering, overdracht of uitvoer. 3.   De lidstaten vermelden in alle aan het comité gerichte kennisgevingen en alle verzoeken tot vrijstelling: a) de gegevens van de fabrikant en de leverancier van de uitrusting; b) een beschrijving van de uitrusting met inbegrip van type, kaliber, hoeveelheid en serienummer en lotnummer of de voorgestelde datum(s) waarop de serienummers en lotnummers zullen worden meegedeeld in het geval van een verzoek tot vrijstelling; c) de voorgestelde datum(s) en plaats(en) van levering; d) de wijze(n) van vervoer en de routebeschrijving van de zending, en e) het gebruiksdoel en de eindgebruiker, met inbegrip van de eenheid van de veiligheidstroepen van de CAR waarvoor de uitrusting bestemd is en de geplande opslagplaats.”. 2) Het volgende artikel wordt ingevoegd: “Artikel 2 septies 1.   De Raad en de hoge vertegenwoordiger mogen voor de uitoefening van hun taken uit hoofde van dit besluit persoonsgegevens verwerken, met name: a) wat betreft de Raad, bij het opstellen en wijzigen van de bijlage; b) wat betreft de hoge vertegenwoordiger, bij het opstellen van de wijzigingen van de bijlage. 2.   De Raad en de hoge vertegenwoordiger mogen in voorkomend geval relevante gegevens verwerken die betrekking hebben op strafbare feiten die zijn gepleegd door natuurlijke personen op de lijst, op strafrechtelijke veroordelingen van dergelijke personen of op veiligheidsmaatregelen betreffende dergelijke personen, doch uitsluitend voor zover deze verwerking noodzakelijk is voor het opstellen van de bijlage. 3.   Voor de toepassing van dit besluit worden de Raad en de hoge vertegenwoordiger aangewezen als “voor de verwerking verantwoordelijke” in de zin van artikel 3, lid 8, van Verordening (EU) 2018/1725 van het Europees Parlement en de Raad ( *1 ) om ervoor te zorgen dat de betrokken natuurlijke personen hun rechten uit hoofde van Verordening (EU) 2018/1725 kunnen uitoefenen. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 17 oktober 2019. Voor de Raad De voorzitter T. TUPPURAINEN ( 1 ) Besluit 2013/798/GBVB van de Raad van 23 december 2013 betreffende beperkende maatregelen ten aanzien van de Centraal-Afrikaanse Republiek ( PB L 352 van 24.12.2013, blz. 51 ). ( *1 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ).",
  "source": "EUR LEX"
}