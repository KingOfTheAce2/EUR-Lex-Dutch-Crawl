{
  "url": "http://www.w3.org/1999/xhtml\">",
  "content": "L_202500043NL.000101.fmx.xml Publicatieblad van de Europese Unie NL L-serie 2025/43 10.1.2025 BESLUIT (GBVB) 2025/43 VAN DE RAAD van 9 januari 2025 tot wijziging van Besluit (GBVB) 2017/2074 betreffende beperkende maatregelen in het licht van de situatie in Venezuela DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 13 november 2017 heeft de Raad Besluit (GBVB) 2017/2074 ( 1 ) vastgesteld. (2) Op 13 mei 2024 heeft de Raad Besluit (GBVB) 2024/1339 ( 2 ) vastgesteld, waarbij de in Besluit (GBVB) 2017/2074 vastgelegde beperkende maatregelen zijn verlengd tot en met 10 januari 2025. Bij Besluit (GBVB) 2024/1339 zijn ook de reisbeperkingen opgeschort die gelden voor vier natuurlijke personen die zijn opgenomen in de lijst van natuurlijke personen en rechtspersonen, entiteiten en lichamen in bijlage I bij Besluit (GBVB) 2017/2074. (3) Op basis van een evaluatie van Besluit (GBVB) 2017/2074, en gezien de toenemende politieke crisis in Venezuela, de voortdurende acties die de democratie en de rechtsstaat ondermijnen, alsmede de aanhoudende mensenrechtenschendingen en de repressie van het maatschappelijk middenveld en de democratische oppositie, onder meer naar aanleiding van de presidentsverkiezingen van 28 juli 2024 in Venezuela en de ontwikkelingen in de nasleep daarvan, moeten de in dat besluit vastgestelde beperkende maatregelen worden verlengd tot en met 10 januari 2026. (4) Bovendien is het passend de bij Besluit (GBVB) 2024/1339 ingestelde opschorting van de reisbeperkingen op te heffen. (5) Voorts moeten de vermeldingen betreffende 14 natuurlijke personen in bijlage I bij Besluit (GBVB) 2017/2074 worden geactualiseerd. (6) Besluit (GBVB) 2017/2074 moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit (GBVB) 2017/2074 wordt als volgt gewijzigd: 1) In artikel 6 wordt lid 1 bis geschrapt. 2) In artikel 13 wordt de eerste alinea vervangen door: “Dit besluit is van toepassing tot en met 10 januari 2026.”. 3) Bijlage I wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 9 januari 2025. Voor de Raad De voorzitter A. SZŁAPKA ( 1 ) Besluit (GBVB) 2017/2074 van de Raad van 13 november 2017 betreffende beperkende maatregelen in het licht van de situatie in Venezuela ( PB L 295 van 14.11.2017, blz. 60 , ELI: http://data.europa.eu/eli/dec/2017/2074/oj). ( 2 ) Besluit (GBVB) 2024/1339 van de Raad van 13 mei 2024 tot wijziging van Besluit (GBVB) 2017/2074 betreffende beperkende maatregelen in het licht van de situatie in Venezuela ( PB L, 2024/1339, 14.5.2024, ELI: http://data.europa.eu/eli/dec/2024/1339/oj ). BIJLAGE Bijlage I bij Besluit (GBVB) 2017/2074 wordt als volgt gewijzigd: 1) In de “Lijst van natuurlijke personen en rechtspersonen, entiteiten en lichamen als bedoeld in artikel 6, lid 1, en artikel 7, lid 1” worden de vermeldingen 1, 2, 7, 9, 11, 12, 14, 17, 18, 20, 29, 37, 48 en 52 vervangen door de volgende vermeldingen: Naam Identificatiegegevens Motivering Datum van opneming op de lijst “1. Néstor Luis REVEROL TORRES Geboortedatum: 28 oktober 1964 Geslacht: mannelijk Voorzitter van de Corporación de Desarroll o van de regio Zuliana (Corpozulia) sinds april 2024. Voormalig minister voor Elektrische Energie (oktober 2020-april 2024), vicevoorzitter van de Dienst Openbare Werken en Diensten en uitvoerend secretaris van de Estado Mayor Eléctrico (april 2019-april 2024). Van 2016 tot en met oktober 2020 minister van Binnenlandse Zaken, Justitie en Vrede. Sinds augustus 2020 chef-staf van de Bolivariaanse Nationale Garde. Verantwoordelijk voor ernstige schendingen van de mensenrechten, met inbegrip van de foltering van (politieke) gevangenen, en voor de repressie van de democratische oppositie in Venezuela, waaronder het verbieden van politieke demonstraties en het onderdrukken ervan door veiligheidstroepen onder zijn bevel. 22.1.2018 2. Gustavo Enrique GONZÁLEZ LÓPEZ Geboortedatum: 2 november 1960 Geslacht: mannelijk Algemeen directeur van de Bolivariaanse nationale inlichtingendienst (Sebin) van april 2019 tot oktober 2024. Veiligheids- en inlichtingenadviseur van president Maduro sinds januari 2019 en algemeen directeur van de Sebin van februari 2014 tot oktober 2018. Tijdens zijn ambtstermijn als Sebin-directeur hebben ambtenaren zich, onder zijn uiteindelijke gezag, schuldig gemaakt aan willekeurige detentie, foltering en wrede en onmenselijke behandeling, waaronder seksueel geweld, in het detentiecentrum El Helicoide . Als algemeen directeur van de Sebin was hij verantwoordelijk voor ernstige mensenrechtenschendingen, waaronder willekeurige detentie, onmenselijke en vernederende behandeling, en foltering, en de repressie van het maatschappelijk middenveld en de democratische oppositie in Venezuela. 22.1.2018 7. Diosdado CABELLO RONDÓN Geboortedatum: 15 april 1963 Geslacht: mannelijk Sinds augustus 2024 minister van Binnenlandse Zaken, Justitie en Vrede. Lid van de niet-democratisch gekozen Nationale Vergadering, voormalig voorzitter van de Grondwetgevende Vergadering, en eerste vicevoorzitter van de Verenigde Socialistische Partij van Venezuela (PSUV). Betrokken bij het ondermijnen van de democratie en de rechtsstaat in Venezuela en bij de onderdrukking van het maatschappelijk middenveld en de democratische oppositie, onder meer door de media te gebruiken om de politieke oppositie, andere media en het maatschappelijk middenveld publiekelijk aan te vallen en te bedreigen, en door bevelen te geven om mensen aan te houden, onder meer aan de Bolivariaanse nationale inlichtingendienst (Sebin). 22.1.2018 9. Sergio José RIVERO MARCANO Geboortedatum: 8 november 1964 Geslacht: mannelijk Inspecteur-generaal van de Bolivariaanse Nationale Strijdkrachten (FANB) tot en met juli 2023, commandant-generaal van de Bolivariaanse Nationale Garde (GNB) tot en met 16 januari 2018, in juli 2023 in de “actieve reserve” geplaatst. Betrokken bij de repressie van het maatschappelijk middenveld en de democratische oppositie in Venezuela, en verantwoordelijk voor ernstige schendingen van de mensenrechten door de Bolivariaanse Nationale Garde toen die onder zijn bevel stond, inclusief het gebruik van buitensporig geweld en de willekeurige detentie en mishandeling van leden van het maatschappelijk middenveld en de oppositie. Zijn optreden en beleid als commandant-generaal bij de Bolivariaanse Nationale Garde hebben de democratie en de rechtsstaat in Venezuela ondermijnd, onder meer omdat de Bolivariaanse Nationale Garde leden van de democratisch verkozen Nationale Vergadering aanviel en journalisten intimideerde die verslag uitbrachten over de frauduleuze verkiezingen voor de onwettige Grondwetgevende Vergadering. 25.6.2018 11. Iván HERNÁNDEZ DALA Geboortedatum: 18 mei 1966 Geslacht: mannelijk Generaal-majoor in FANB. Directeur-generaal van het directoraat-generaal Militaire Contraspionage ( Dirección General de Contrainteligencia Militar — DGCIM) van januari 2014 tot oktober 2024 en hoofd van de presidentiële garde van september 2015 tot oktober 2024. Als hoofd van het DGCIM was Iván Hernández Dala verantwoordelijk voor de repressie van het maatschappelijk middenveld en de democratische oppositie en voor ernstige mensenrechtenschendingen door leden van het DGCIM onder zijn bevel, inclusief foltering, het gebruik van buitensporig geweld en de slechte behandeling van gevangenen. 25.6.2018 12. Delcy Eloina RODRÍGUEZ GÓMEZ Geboortedatum: 18 mei 1969 Geslacht: vrouwelijk Vicepresident van Venezuela, en sinds augustus 2024 minister van Olie. Voormalig minister van Economische Zaken, Financiën en Handel. Voormalig voorzitter van de onwettige Grondwetgevende Vergadering en voormalig lid van de presidentiële commissie die belast was met de oprichting van de onwettige Nationale Grondwetgevende Vergadering. Haar acties in de presidentiële commissie en vervolgens als voorzitter van de onwettige Grondwetgevende Vergadering hebben de democratie en de rechtsstaat in Venezuela ondermijnd; zo werden de bevoegdheden van de Nationale Vergadering misbruikt tegen de oppositie, en werd de oppositie ervan weerhouden om deel te nemen aan het politieke proces. 25.6.2018 14. Sandra OBLITAS RUZZA Geboortedatum: 7 juni 1969 Geslacht: vrouwelijk Minister van Universitair Onderwijs tot en met augustus 2024. In juli 2020 benoemd tot rector van de Universidad Bolivariana de Venezuela. Voormalig vicevoorzitter van de Nationale Kiesraad ( Consejo Nacional Electoral — CNE) en voormalig voorzitter van de commissie voor de kieswet en het civiele register. Verantwoordelijk voor de activiteiten van de CNE die de democratie in Venezuela hebben ondermijnd, waaronder de facilitering van de oprichting van de onwettige Grondwetgevende Vergadering en de manipulatie van het verkiezingsproces. 25.6.2018 17. Socorro Elizabeth HERNÁNDEZ DE HERNÁNDEZ Geboortedatum: 11 maart 1952 Geslacht: vrouwelijk Lid (rector) van de Nationale Kiesraad ( Consejo Nacional Electoral — CNE) tot en met 12 juni 2020 en lid van de Nationale Kiescommissie (JNE). Verantwoordelijk voor de activiteiten van de CNE die de democratie in Venezuela hebben ondermijnd, waaronder de facilitering van de oprichting van de onwettige Grondwetgevende Vergadering en de manipulatie van het verkiezingsproces met betrekking tot geannuleerde presidentsverkiezingen in 2016, het uitstel van de gouverneursverkiezingen in 2016, en de verplaatsing van de stembureaus vlak vóór de gouverneursverkiezingen in 2017. 25.6.2018 18. Xavier Antonio MORENO REYES Geslacht: mannelijk Van 2009 tot en met juni 2020 secretaris-generaal van de Nationale Kiesraad ( Consejo Nacional Electoral — CNE). In die rol heeft hij de besluiten van de CNE gefaciliteerd, gelegitimeerd en geloofwaardig gemaakt, aangezien de secretaris-generaal van de CNE een rol speelt bij het vaststellen van de agenda en het formaliseren van besluiten. Hij bleef secretaris-generaal van de CNE terwijl de democratie ernstig werd ondermijnd en de onafhankelijke rol van de CNE in het verkiezingsproces in het gedrang kwam. Bijgevolg is hij verantwoordelijk voor het ondermijnen van de democratie in Venezuela, waaronder het faciliteren van de oprichting van de onwettige Grondwetgevende Vergadering en de manipulatie van het verkiezingsproces. 25.6.2018 20. Rafael Ramón BLANCO MARRERO Geboortedatum: 28 februari 1968 Nummer identiteitskaart: V-6250588 Geslacht: mannelijk Sinds juli 2023 inspecteur-generaal van het Venezolaanse Bolivariaanse Nationale Leger. Voormalige divisiegeneraal van het Venezolaanse Bolivariaanse Nationale Leger (juli 2019-juli 2023). Voormalig adjunct-directeur van het directoraat-generaal militaire contraspionage ( Dirección General de Contrainteligencia Militar — DGCIM). Verantwoordelijk voor ernstige mensenrechtenschendingen, waaronder foltering, het gebruik van buitensporig geweld en de mishandeling van gedetineerden in DGCIM-faciliteiten die door DGCIM-functionarissen onder zijn bevel werden begaan. Wordt in verband gebracht met de dood van kapitein Acosta. 27.9.2019 29. Elvis Eduardo HIDROBO AMOROSO Geboortedatum: 4 augustus 1963 Geboorteplaats: Caracas, Distrito Capital, Venezuela Nummer identiteitskaart: V-7659695 Geslacht: mannelijk Voorzitter van de Nationale Kiescommissie van Venezuela (CNE) sinds 24 augustus 2023. Voormalig thesaurier-generaal (van 23 oktober 2018 tot en met augustus 2023) en voormalig eerste en tweede vicevoorzitter van de niet-erkende Nationale Grondwetgevende Vergadering (ANC). Zijn optreden heeft de democratie en de rechtsstaat in Venezuela ondermijnd, onder meer door het verbieden van oppositieleden om (voor een periode van 15 jaar) een openbaar ambt te bekleden, het leiden van de niet-erkende ANC, het ondertekenen van de “wet tegen haat”, het rechtvaardigen van de afzetting van een wettig gekozen gouverneur van de oppositie, het verbieden van Juan Guaidó om zich kandidaat te stellen voor een openbaar ambt, en het aankondigen van de resultaten van de presidentsverkiezingen van juli 2024 zonder dat de onder zijn leiderschap staande CNE de officiële stemuitslagen van de stembureaus bekendmaakte. 29.6.2020 37. Remigio CEBALLOS ICHASO Geboortedatum: 1 mei 1963 Nummer identiteitskaart: V-6557495 Geslacht: mannelijk Voormalig minister van Binnenlandse Zaken en Justitie van Venezuela (augustus 2021-augustus 2024) en vicevoorzitter van de regering voor burgerveiligheid. Voormalig bevelhebber van het operationeel en strategisch commando van de Bolivariaanse nationale strijdkrachten van Venezuela ( Comando Estratégico Operacional Fuerzas Armadas Nacionales Bolivarianas — CEOFANB), het hoogste orgaan van de Venezolaanse strijdkrachten (juni 2017-juli 2021). Het CEOFANB voert het bevel over de Bolivariaanse nationale strijdkrachten (FANB) en de Bolivariaanse Nationale Garde. Het CEOFANB is ook verantwoordelijk voor de coördinatie van het optreden van de FANB bij betogingen. In zijn positie van bevelhebber van het CEOFANB was hij verantwoordelijk voor ernstige schendingen van de mensenrechten, waaronder het gebruik van buitensporig geweld en de onmenselijke en onterende behandeling door leden van de FANB en door ondergeschikte strijdkrachten onder zijn bevel, waaronder de Bolivariaanse Nationale Garde. Diverse bronnen, waaronder de Independent International Fact-Finding Mission on the Bolivarian Republic of Venezuela , schrijven schendingen van de mensenrechten toe aan de FANB en de Bolivariaanse Nationale Garde. 22.2.2021 48. Leonardo Enrique MORALES POLEO Geslacht: mannelijk Voormalig vicevoorzitter van de Nationale Kiesraad ( Consejo Nacional Electoral — CNE) en voormalig voorzitter van de Commissie voor politieke participatie en financiering (augustus 2020-mei 2021). Leonardo Enrique Morales Poleo is op 7 augustus 2020 door het hooggerechtshof ( Tribunal Supremo de Justicia — TSJ) benoemd tot vicevoorzitter van de CNE en tot voorzitter van de Commissie voor politieke participatie en financiering, hoewel dat benoemingsrecht toekomt aan de Nationale Vergadering. Bovendien was hij tot kort voor zijn benoeming lid van de Vooruitstrevende Progressieve Partij ( Avanzada progresista ). Als lid (rector) en vicevoorzitter van de CNE was hij ten volle betrokken bij het besluitvormingsproces van de CNE. Hij steunde en faciliteerde het toezicht op het verkiezingsproces dat heeft geleid tot de niet-democratische verkiezingen van de Nationale Vergadering op 6 december 2020. Zijn optreden heeft derhalve de democratie en de rechtsstaat in Venezuela verder ondermijnd. Leonardo Enrique Morales Poleo stemde ermee in te worden benoemd tot lid van de CNE en bleef in zijn functie als vicevoorzitter van de CNE, terwijl de democratie in Venezuela ernstig werd ondermijnd. 22.2.2021 52. Jesús Emilio VÁSQUEZ QUINTERO Nummer identiteitskaart: V-7422049 Geslacht: mannelijk Voormalig voorzitter van de krijgsraad en van de militaire strafrechtbank (september 2021-augustus 2024). Divisiegeneraal sinds 5 juli 2019 en voormalig procureur-generaal van het Bureau van de militaire aanklager (december 2017-17 september 2021). Als procureur-generaal van het Bureau van de militaire aanklager is hij verantwoordelijk voor de ondermijning van de democratie en de rechtsstaat in Venezuela. Het Bureau van de militaire aanklager is in verband gebracht met interne gerechtelijke vervolging binnen de strijdkrachten en met het niet verrichten van onderzoek naar incidenten, waaronder de zaak van de dood van kapitein Acosta in 2019. Bovendien wordt militaire rechtspraak toegepast op burgers. 22.2.2021” 2) De volgende zin wordt geschrapt na de tabel: “* Artikel 6, lid 1, is niet van toepassing op vermeldingen die met een asterisk zijn aangeduid.”. ELI: http://data.europa.eu/eli/dec/2025/43/oj ISSN 1977-0758 (electronic edition)",
  "source": "EUR LEX"
}