{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997D0184:NL:HTML\">",
  "content": "EUR-Lex - 31997D0184 - NL Avis juridique important | 31997D0184 97/184/EG: Besluit van de Raad van 13 maart 1997 betreffende sluiting, namens de Gemeenschap, van een overeenkomst tussen de Europese Gemeenschap en de Verenigde Mexicaanse Staten betreffende samenwerking inzake de controle op precursoren en chemische stoffen die veelvuldig bij de illegale vervaardiging van verdovende middelen of psychotrope stoffen worden gebruikt Publicatieblad Nr. L 077 van 19/03/1997 blz. 0022 - 0023 BESLUIT VAN DE RAAD van 13 maart 1997 betreffende sluiting, namens de Gemeenschap, van een overeenkomst tussen de Europese Gemeenschap en de Verenigde Mexicaanse Staten betreffende samenwerking inzake de controle op precursoren en chemische stoffen die veelvuldig bij de illegale vervaardiging van verdovende middelen of psychotrope stoffen worden gebruikt (97/184/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 113, juncto de eerste zin van artikel 228, lid 2, en artikel 228, lid 4, Gezien het voorstel van de Commissie, Overwegende dat de Raad de Commissie op 25 september 1995 heeft gemachtigd om namens de Gemeenschap onderhandelingen te voeren over overeenkomsten inzake de controle op precursoren van verdovende middelen en chemische stoffen met de lidstaten van de OAS; Overwegende dat de Commissie op basis van deze machtiging de onderhandelingen met de Verenigde Mexicaanse Staten op 25 oktober 1996 heeft afgerond; Overwegende dat de Raad de Commissie dient te machtigen om in overleg met een door de Raad ingesteld speciaal comité namens de Gemeenschap de wijzigingen vast te stellen die volgens de overeenkomst door het Gemengd Comité van Toezicht moeten worden goedgekeurd; dat deze machtiging echter beperkt zal zijn tot wijziging van de bijlagen van de overeenkomst, voor zover deze betrekking hebben op stoffen die reeds onder de communautaire wetgeving inzake precursoren van verdovende middelen en chemische stoffen vallen, BESLUIT: Artikel 1 De overeenkomst tussen de Europese Gemeenschap en de Verenigde Mexicaanse Staten betreffende samenwerking inzake de controle op precursoren en chemische stoffen die veelvuldig bij de illegale vervaardiging van verdovende middelen of psychotrope stoffen worden gebruikt wordt namens de Gemeenschap goedgekeurd. De tekst van de overeenkomst is aan dit besluit gehecht. Artikel 2 De Voorzitter van de Raad deelt, namens de Gemeenschap, de akte bedoeld in artikel 12 van de Overeenkomst aan de regering van de Verenigde Mexicaanse Staten mee. (1) Artikel 3 1. De Gemeenschap wordt in de in artikel 9 van de overeenkomst genoemde Gemengde Follow-up Groep vertegenwoordigd door de Commissie, die daarbij wordt bijgestaan door de vertegenwoordigers van de lidstaten. 2. De Commissie wordt gemachtigd om namens de Gemeenschap de wijzigingen vast te stellen van de bijlagen van de overeenkomst, die door de Gemengde Follow-up Groep zijn goedgekeurd overeenkomstig de in artikel 10 van de overeenkomst vastgestelde procedure. De Commissie wordt daarbij bijgestaan door een door de Raad ingesteld speciaal comité, dat tot taak heeft een gemeenschappelijk standpunt te bepalen. 3. De in lid 2 bedoelde machtiging is beperkt tot stoffen die reeds onder de communautaire wetgeving betreffende precursoren van verdovende middelen en chemische stoffen vallen. Artikel 4 Dit besluit wordt bekendgemaakt in het Publikatieblad van de Europese Gemeenschappen. Gedaan te Brussel, 13 maart 1997. Voor de Raad De Voorzitter M. PATIJN (1) De datum van inwerkingtreding van de Overeenkomst zal door het Secretariaat-Generaal van de Raad bekend worden gemaakt in het Publikatieblad van de Europese Gemeenschappen.",
  "source": "EUR LEX"
}