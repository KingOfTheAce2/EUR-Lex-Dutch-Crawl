{
  "url": "http://www.w3.org/1999/xhtml\"><!--",
  "content": "L_202402022NL.000101.fmx.xml Publicatieblad van de Europese Unie NL L-serie 2024/2022 29.7.2024 BESLUIT VAN DE EUROPESE TOEZICHTHOUDER VOOR GEGEVENSBESCHERMING van 18 juli 2024 tot wijziging van het reglement van orde van de EDPS van 15 mei 2020 [2024/2022] DE EUROPESE TOEZICHTHOUDER VOOR GEGEVENSBESCHERMING, Gezien Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( 1 ) (hierna “de verordening” genoemd), en met name artikel 54, lid 4, en artikel 57, lid 1, punt q), Overwegende hetgeen volgt: (1) Artikel 18 van het overeenkomstig artikel 57, lid 1, punt q), van de verordening vastgestelde reglement van orde van de EDPS van 15 mei 2020 ( 2 ) omvat een herzieningsprocedure voor klachten die beperkt is tot nieuwe feitelijke informatie en juridische argumenten. (2) De toepassing van de herzieningsprocedure heeft evenwel praktische en juridische problemen opgeleverd voor de instellingen, organen en agentschappen van de Europese Unie alsook voor klagers. De herzieningsprocedure moet daarom worden afgeschaft. (3) In artikel 58, lid 5, van de verordening is bepaald dat op de uitoefening van de bevoegdheden die op grond van dat artikel aan de EDPS worden verleend, passende waarborgen van toepassing zijn, daaronder begrepen doeltreffende voorziening in rechte en eerlijke rechtsbedeling, zoals vastgelegd in het Unierecht. In dezelfde geest is bij artikel 66, leden 5 en 6, van de verordening bepaald dat de EDPS, alvorens te besluiten tot het opleggen van een administratieve geldboete, de instelling of het orgaan van de Unie ten aanzien waarvan hij een procedure volgt, in de gelegenheid stelt om te worden gehoord over de punten van bezwaar van de EDPS. Om het recht op goed bestuur en de rechten van de verdediging, zoals neergelegd in het Handvest van de grondrechten van de Europese Unie (“het Handvest”), doeltreffend te waarborgen, waaronder het recht van eenieder te worden gehoord voordat jegens hem een voor hem nadelige individuele maatregel wordt genomen, is het daarom van belang om in het reglement van orde van de EDPS duidelijke regels op te nemen over de uitoefening van deze rechten. (4) Verwerkingsverantwoordelijken of verwerkers moeten de mogelijkheid hebben hun standpunten kenbaar te maken alvorens de EDPS een voor hen nadelig besluit neemt. Daarom moet in het reglement van orde van de EDPS worden bepaald dat de EDPS een voorlopige beoordeling opstelt en deze meedeelt aan de verwerkingsverantwoordelijke of de verwerker ten aanzien waarvan hij een procedure volgt, alvorens een besluit vast te stellen waarin wordt geconstateerd dat inbreuk is gepleegd op de verordening of op een ander besluit van de Unie betreffende de bescherming van de fundamentele rechten en vrijheden van natuurlijke personen in verband met de verwerking van persoonsgegevens door een instelling of orgaan van de Unie, of tot uitoefening van corrigerende bevoegdheden op grond van de verordening, of tot oplegging van een administratieve geldboete, of tot uitoefening van bevoegdheden ten aanzien van het Agentschap van de Europese Unie voor samenwerking op het gebied van rechtshandhaving (Europol), het Agentschap van de Europese Unie voor justitiële samenwerking in strafzaken (Eurojust) of het Europees Openbaar Ministerie (EOM). (5) Verwerkingsverantwoordelijken of verwerkers moeten de mogelijkheid hebben hun standpunten kenbaar te maken alvorens de EDPS een voor hen nadelig besluit neemt. Daarom moet in het reglement van orde van de EDPS worden gespecificeerd in welke situaties de EDPS een voorlopige beoordeling moet opstellen en vervolgens moet meedelen aan de verwerkingsverantwoordelijke of de verwerker ten aanzien waarvan hij een procedure volgt. (6) Evenzo moeten klagers de mogelijkheid hebben hun standpunten kenbaar te maken alvorens de EDPS een voor hen nadelig besluit neemt. Daarom moet in het reglement van orde van de EDPS worden gespecificeerd in welke situaties de EDPS een voorlopige beoordeling moet opstellen en vervolgens aan de klager moet meedelen. (7) De voorlopige beoordeling is een essentiële procedurele waarborg waarmee het recht om te worden gehoord wordt geëerbiedigd. In het reglement van orde van de EDPS moeten derhalve de elementen van een dergelijke voorlopige beoordeling worden gespecificeerd. Aangezien die elementen verschillen wanneer de EDPS voornemens is een administratieve geldboete op te leggen, moet in het reglement van orde van de EDPS ook worden bepaald welke elementen een voorlopige beoordeling in dergelijke gevallen moet omvatten. (8) Mogelijk moet de informatie in de voorlopige beoordeling worden beperkt ter bescherming van belangen als bedoeld in het Unie- of het lidstatelijk recht. Deze belangen omvatten de nationale veiligheid, de openbare veiligheid of de defensie van de lidstaten; de voorkoming, het onderzoek, de opsporing en de vervolging van strafbare feiten of de tenuitvoerlegging van straffen, met inbegrip van de bescherming tegen en de voorkoming van gevaren voor de openbare veiligheid; andere belangrijke doelstellingen van algemeen belang van de Unie of van een lidstaat, met name de doelstellingen van het gemeenschappelijk buitenlands en veiligheidsbeleid van de Unie of een belangrijk economisch of financieel belang van de Unie of van een lidstaat, met inbegrip van monetaire, budgettaire en fiscale aangelegenheden, volksgezondheid en sociale zekerheid; de interne veiligheid van de instellingen en organen van de Unie, met inbegrip van die van hun elektronischecommunicatienetwerken; de bescherming van de onafhankelijkheid van de rechter en gerechtelijke procedures; de voorkoming, het onderzoek, de opsporing en de vervolging van schendingen van de beroepscodes voor gereglementeerde beroepen; een taak op het gebied van toezicht, inspectie of regelgeving die verband houdt, al is het incidenteel, met de uitoefening van het openbaar gezag; de bescherming van de betrokkene of van de rechten en vrijheden van anderen; de inning van civielrechtelijke vorderingen; de voorkoming van belemmering van officiële of gerechtelijke onderzoeken of procedures; de voorkoming dat afbreuk wordt gedaan aan de preventie, het onderzoek, de opsporing of de vervolging ter zake van strafbare feiten of de tenuitvoerlegging van straffen. Andere belangen zijn onder meer gerechtvaardigde belangen op het gebied van vertrouwelijkheid of beroeps- en bedrijfsgeheim. Het reglement van orde van de EDPS moet daarom specifieke verwijzingen naar die belangen bevatten en specificeren welke informatie aan de klager wordt verstrekt. (9) Na de mededeling van de voorlopige beoordeling moeten de verwerkingsverantwoordelijke of de verwerker en de klager in de gelegenheid worden gesteld opmerkingen in te dienen. De EDPS moet daarom regels vaststellen over het moment waarop de verwerkingsverantwoordelijke of de verwerker, of de klager, in de gelegenheid moet worden gesteld om te worden gehoord, en binnen welke termijn. (10) Toegang tot het dossier maakt deel uit van het recht op verdediging en het recht op goed bestuur die in het Handvest zijn vastgelegd. Het kan echter noodzakelijk zijn de toegang tot het dossier van de EDPS te beperken om in Unie- of lidstatelijk recht bedoelde belangen te beschermen, en bijgevolg moet een dergelijke beperking in het reglement van orde van de EDPS worden opgenomen. (11) Om een eerlijk besluitvormingsproces te waarborgen, moet in het reglement van orde van de EDPS worden verduidelijkt dat besluiten van de EDPS enkel mogen worden gebaseerd op bevindingen en maatregelen waarover de verwerkingsverantwoordelijke of de verwerker of de klager opmerkingen heeft kunnen maken, behalve in gevallen waarin beperkingen gelden die noodzakelijk zijn met het oog op de bescherming van in Unie- of lidstatelijk recht bedoelde belangen. (12) Om consequent waarborgen dat in elke juridisch bindende maatregel van de EDPS wordt verwezen naar het recht op een doeltreffende voorziening in rechte, moet in het reglement van orde van de EDPS worden bepaald dat de EDPS in de tekst van zijn besluit de verwerkingsverantwoordelijke of de verwerker en de klager in kennis stelt van hun recht om het besluit aan te vechten bij het Hof van Justitie van de Europese Unie in overeenstemming met artikel 263 van het Verdrag betreffende de werking van de Europese Unie, HEEFT HET VOLGENDE BESLUIT VASTGESTELD: Artikel 1 Het reglement van orde van de EDPS van 15 mei 2020 wordt als volgt gewijzigd: 1) Artikel 18 wordt vervangen door: “Artikel 18 Voorlopige beoordeling en recht om te worden gehoord 1.   Alvorens een besluit te nemen: a) waarin een inbreuk wordt vastgesteld op de verordening of op een ander besluit van de Unie betreffende de bescherming van de fundamentele rechten en vrijheden van natuurlijke personen in verband met de verwerking van persoonsgegevens door een instelling of orgaan van de Unie, of b) tot uitoefening van corrigerende bevoegdheden op grond van artikel 58, lid 2, van de verordening, of c) tot oplegging van een administratieve geldboete op grond van artikel 58, lid 2, punt i), en artikel 66 van de verordening, of op grond van artikel 43, lid 3, punt l), van Verordening (EU) 2016/794 van het Europees Parlement en de Raad ( *1 ) , of d) tot uitoefening van bevoegdheden ten aanzien van het Agentschap van de Europese Unie voor samenwerking op het gebied van rechtshandhaving (Europol) op grond van artikel 43, lid 3, punten b), c), d), e), f), g), j) en k), van Verordening (EU) 2016/794, of e) tot uitoefening van bevoegdheden tegen het Europees Openbaar Ministerie (EOM) op grond van artikel 85, lid 3, punten b), d) en e), van Verordening (EU) 2017/1939 van de Raad ( *2 ) , of f) tot uitoefening van bevoegdheden tegen het Agentschap van de Europese Unie voor justitiële samenwerking in strafzaken (Eurojust) op grond van artikel 40, lid 3, punten b), d) en e), van Verordening (EU) 2018/1727 van het Europees Parlement en de Raad ( *3 ) , stelt de EDPS een voorlopige beoordeling op en deelt deze mee aan de verwerkingsverantwoordelijke of de verwerker ten aanzien waarvan hij een procedure volgt (“de verwerkingsverantwoordelijke of de verwerker”). 2.   Alvorens een besluit te nemen in gevallen waarin de EDPS voornemens is een klacht geheel of gedeeltelijk af te wijzen op grond van: a) de artikelen 63 en 68 van de verordening, of b) artikel 47 van Verordening (EU) 2016/794, of c) artikel 88 van Verordening (EU) 2017/1939, of d) artikel 43 van Verordening (EU) 2018/1727, stelt de EDPS een voorlopige beoordeling op en deelt deze mee aan de klager. 3.   De voorlopige beoordeling bevat: a) de relevante vaststaande feiten en verwijzingen naar ondersteunend bewijsmateriaal waarop de EDPS zich wil baseren bij het nemen van zijn besluit; b) de eerste juridische beoordeling door de EDPS van de feiten en van eventuele vermeende inbreuken op de toepasselijke gegevensbeschermingsregels, en c) eventuele corrigerende bevoegdheden die de EDPS overweegt, rekening houdend met verzwarende of verzachtende factoren. 4.   In afwijking van lid 3 bevat de voorlopige beoordeling, indien artikel 18, lid 1, punt c), wordt toegepast, alleen de relevante elementen waarop de EDPS zich wil baseren bij zijn besluit om al dan niet een administratieve geldboete op te leggen en bij de vaststelling van het bedrag daarvan, rekening houdend met de in artikel 66, lid 1, van de verordening vermelde elementen. 5.   De EDPS kan de informatie die in het kader van de in de leden 2 en 3 bedoelde voorlopige beoordeling aan de klager wordt verstrekt, beperken om een van de belangen te beschermen als bedoeld in: a) artikel 25, lid 1, van de verordening, of b) artikel 79, lid 3, artikel 81, lid 1, of artikel 84, lid 2, van de verordening, of c) artikel 58, lid 3, artikel 60, lid 1, en artikel 61, lid 5, van Verordening (EU) 2017/1939, of d) andere gerechtvaardigde belangen op het gebied van vertrouwelijkheid of beroeps- en bedrijfsgeheim. In dergelijke gevallen stelt de EDPS de klager ten minste in kennis van het onderdeel/de onderdelen van de klacht dat/die hij wil afwijzen alsook van de rechtvaardiging voor de toepassing van een van de in de eerste alinea bedoelde beperkingen. Indien de informatie wordt beperkt in verband met de in de eerste alinea, punten b) en c), bedoelde belangen, kan de EDPS informatie weglaten over de rechtvaardiging voor de toepassing van een beperking, indien de verstrekking daarvan die belangen zou ondermijnen. In dergelijke gevallen stelt de EDPS de klager hiervan in kennis overeenkomstig artikel 84, lid 3, van de verordening en artikel 62, lid 3, van Verordening (EU) 2017/1939. 6.   De EDPS stelt de verwerkingsverantwoordelijke of de verwerker en de klager in de gelegenheid te worden gehoord met betrekking tot de vaststelling van een inbreuk op de verordening of op een ander besluit van de Unie betreffende de bescherming van de fundamentele rechten en vrijheden van natuurlijke personen in verband met de verwerking van persoonsgegevens door een instelling of orgaan van de Unie en/of de uitoefening van corrigerende bevoegdheden of de oplegging van een administratieve geldboete, of indien de EDPS voornemens is een klacht geheel of gedeeltelijk af te wijzen, naargelang van het geval. De EDPS stelt een termijn vast waarbinnen de verwerkingsverantwoordelijke of de verwerker en de klager hun standpunten schriftelijk kenbaar kunnen maken, rekening houdend met de urgentie van de zaak. 7.   De EDPS kan de toegang tot het dossier beperken indien dat nodig is om een van de in lid 5 bedoelde belangen te beschermen. 8.   De EDPS baseert zijn besluiten uitsluitend op bevindingen en maatregelen waarover de verwerkingsverantwoordelijke of de verwerker en de klager opmerkingen hebben kunnen maken, tenzij de leden 5 en 7 worden toegepast. 9.   De EDPS stelt in de tekst van zijn besluit de verwerkingsverantwoordelijke of de verwerker en de klager in kennis van hun recht om het besluit aan te vechten bij het Hof van Justitie van de Europese Unie overeenkomstig artikel 263 van het Verdrag betreffende de werking van de Europese Unie. Artikel 2 Dit besluit treedt in werking op de twintigste dag volgende op de bekendmaking ervan in het Publicatieblad van de Europese Unie . Gedaan te Brussel, 18 juli 2024. Voor de EDPS Wojciech Rafał WIEWIÓROWSKI Europese Toezichthouder voor gegevensbescherming ( 1 ) PB L 295 van 21.11.2018, blz. 39 . ( 2 ) Besluit van de Europese Toezichthouder voor gegevensbescherming van 15 mei 2020 tot vaststelling van het reglement van orde van de EDPS ( PB L 204 van 26.6.2020, blz. 49 ). ELI: http://data.europa.eu/eli/proc_rules/2024/2022/oj ISSN 1977-0758 (electronic edition)",
  "source": "EUR LEX"
}