{
  "url": "http://www.w3.org/1999/xhtml\">",
  "content": "L_2015111NL.01003201.xml 30.4.2015 NL Publicatieblad van de Europese Unie L 111/32 AANBEVELING (EU) 2015/682 VAN DE COMMISSIE van 29 april 2015 betreffende de monitoring van de aanwezigheid van perchloraat in levensmiddelen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, en met name artikel 292, Overwegende hetgeen volgt: (1) Perchloraat is van nature aanwezig in het milieu in nitraatafzettingen en potas; het kan in de atmosfeer worden gevormd, en neerslaan in de bodem en het grondwater. Het komt ook voor als milieuverontreinigende stof ten gevolge van het gebruik van stikstofhoudende meststoffen en ten gevolge van de vervaardiging, het gebruik en de verwijdering van ammoniumperchloraat dat wordt aangewend in brandstoffen voor raketten, explosieven, vuurwerk, vuurpijlen en toestellen voor het opblazen van airbags, alsook in andere industriële procedés. Perchloraat kan ook worden gevormd tijdens de afbraak van natriumhypochloriet dat is gebruikt om water te desinfecteren en kan de waterbevoorrading verontreinigen. Water, bodem en meststoffen worden beschouwd als mogelijke bronnen van perchloraatverontreiniging in levensmiddelen. (2) Het Panel voor contaminanten in de voedselketen (Contam-panel) van de Europese Autoriteit voor voedselveiligheid (EFSA) heeft een wetenschappelijk advies uitgebracht over de riciso's voor de volksgezondheid met betrekking tot de aanwezigheid van percholoraat in levensmiddelen ( 1 ) . Het Contam-panel heeft geconcludeerd dat de chronische blootstelling aan perchloraat via voeding mogelijk zorgwekkend is, met name met betrekking tot grote consumenten in de jongere leeftijdsgroepen van de bevolking die een licht tot matig jodiumtekort hebben. Voorts is het mogelijk dat de kortetermijnblootstelling aan perchloraat zorgwekkend kan zijn voor zuigelingen die borstvoeding krijgen en peuters met een lage jodiuminname. (3) Het Contam-panel stelt dat er behoefte is aan meer gegevens over de aanwezigheid van perchloraat in levensmiddelen in Europa — in het bijzonder over de aanwezigheid ervan in groenten, zuigelingenvoeding, melk en zuivelproducten — om de onzekerheid in de risicobeoordeling verder te verminderen. Hoge gehalten zijn aangetroffen in Cucurbitaceae en bladgroenten, vooral bij exemplaren die in kassen/onder glas waren gekweekt. Er zijn onvoldoende gegevens over de aanwezigheid van perchloraat in levensmiddelen, met name gegevens uit levensmiddelenmonsters die na 1 september 2013 zijn genomen. De analyse van perchloraat in drinkwater zou indien mogelijk ook drinkwater moeten omvatten dat niet onder de in Verordening (EG) nr. 178/2002 van het Europees Parlement en de Raad ( 2 ) bepaalde definitie van een levensmiddel valt. Sinds 1 september 2013 zijn risicobeperkende maatregelen genomen en de gegevens over perchloraat uit latere monsters reflecteren beter het beginsel „zo laag als redelijkerwijs mogelijk” door goede praktijken (bijvoorbeeld het gebruik van meststoffen met lage perchloraatgehalten), en de huidige aanwezigheid van perchloraat in levensmiddelen. (4) Daarom moet de monitoring van de aanwezigheid van perchloraat in levensmiddelen worden aanbevolen, HEEFT DE VOLGENDE AANBEVELING VASTGESTELD: 1. De lidstaten zouden met de actieve betrokkenheid van de exploitanten van levensmiddelenbedrijven monitoring van de aanwezigheid van perchloraat in levensmiddelen moeten verrichten en met name in: a) fruit, groenten en verwerkte producten daarvan, met inbegrip van vruchtensappen; b) voor bijzondere voeding bestemde levensmiddelen, bedoeld voor zuigelingen en peuters, zoals omschreven in Verordening (EU) nr. 609/2013 van het Europees Parlement en de Raad ( 3 ) ; c) gedroogde kruiden en specerijen; thee; kruiden- en vruchtenthee; d) dranken, met inbegrip van drinkwater. 2. Om te verzekeren dat de monsters representatief zijn voor de bemonsterde partij, zouden de lidstaten voor bladgroenten de bemonsteringsprocedures moeten volgen in de bijlage bij Verordening (EG) nr. 1882/2006 van de Commissie ( 4 ) , en voor andere levensmiddelen die binnen het toepassingsgebied van Verordening (EG) nr. 333/2007 van de Commissie ( 5 ) vallen, die in deel B van de bijlage bij Verordening (EG) nr. 333/2007. 3. De volgende analysemethode zorgt voor betrouwbare resultaten: „Quick Method for the Analysis of Residues of numerous Highly Polar Pesticides in Foods of Plant Origin involving Simultaneous Extraction with Methanol and LC-MS/MS Determination (QuPPe-Method) — Version 7.1” De methode kan op http://www.crl-pesticides.eu/library/docs/srm/meth_QuPPe.pdf worden gedownload. Voorts zou het artikel „Analysis of Perchlorate in Food Samples of Plant Origin Applying the QuPPe-Method and LC-MS/MS” moeten worden geraadpleegd waarin wordt uitgelegd hoe de milieuverontreinigende stof perchloraat in de bovengenoemde QuPPe-multiresidumethode kan worden geïntegreerd. Het artikel kan op http://www.analytik-news.de/Fachartikel/Volltext/cvuase2.pdf worden gedownload. De bepaalbaarheidsgrens voor de analyse van perchloraat zou niet hoger mogen zijn dan 2 μg/kg in levensmiddelen voor zuigelingen en peuters, 10 μg/kg in andere levensmiddelen en 20 μg/kg in gedroogde kruiden, specerijen, thee en kruiden- en vruchtenthee. 4. De lidstaten zouden met de actieve betrokkenheid van de exploitanten van levensmiddelenbedrijven onderzoek moeten verrichten naar de factoren die leiden tot de aanwezigheid van perchloraat in levensmiddelen. Met name de analyse van de aanwezigheid van perchloraat in meststof, bodem, en irrigatie- en proceswater is passend in situaties waarin deze factoren van belang zijn. 5. De lidstaten zouden ervoor moeten zorgen dat de EFSA de analyseresultaten regelmatig en uiterlijk eind februari 2016 ontvangt, in het door de EFSA gevraagde formaat voor de indiening van gegevens en in overeenstemming met de richtsnoeren van de EFSA betreffende de standaardmonsterbeschrijving (Standard Sample Description — SSD) voor levensmiddelen en diervoeders ( 6 ) en de aanvullende specifieke rapportagevereisten van de EFSA. Gedaan te Brussel, 29 april 2015. Voor de Commissie Vytenis ANDRIUKAITIS Lid van de Commissie ( 1 ) Contam-panel van de EFSA (EFSA-panel voor contaminanten in de voedselketen), 2014. Scientific Opinion on the risks to public health related to the presence of perchlorate in food, in particular fruits and vegetables. EFSA Journal 2014;12(10):3869, 106 blz. doi:10.2903/j.efsa.2014.3869. ( 2 ) Verordening (EG) nr. 178/2002 van het Europees Parlement en de Raad van 28 januari 2002 tot vaststelling van de algemene beginselen en voorschriften van de levensmiddelenwetgeving, tot oprichting van een Europese Autoriteit voor voedselveiligheid en tot vaststelling van procedures voor voedselveiligheidsaangelegenheden ( PB L 31 van 1.2.2002, blz. 1 ). ( 3 ) Verordening (EU) nr. 609/2013 van het Europees Parlement en de Raad van 12 juni 2013 inzake voor zuigelingen en peuters bedoelde levensmiddelen, voeding voor medisch gebruik en de dagelijkse voeding volledig vervangende producten voor gewichtsbeheersing, en tot intrekking van Richtlijn 92/52/EEG van de Raad, Richtlijnen 96/8/EG, 1999/21/EG, 2006/125/EG en 2006/141/EG van de Commissie, Richtlijn 2009/39/EG van het Europees Parlement en de Raad en de Verordeningen (EG) nr. 41/2009 en (EG) nr. 953/2009 van de Commissie ( PB L 181 van 29.6.2013, blz. 35 ). ( 4 ) Verordening (EG) nr. 1882/2006 van de Commissie van 19 december 2006 tot vaststelling van bemonsterings- en analysemethoden voor de officiële controle op het nitraatgehalte in bepaalde levensmiddelen ( PB L 364 van 20.12.2006, blz. 25 ). ( 5 ) Verordening (EG) nr. 333/2007 van de Commissie van 28 maart 2007 tot vaststelling van bemonsteringswijzen en analysemethoden voor de officiële controle op de gehalten aan lood, cadmium, kwik, anorganisch tin, 3-MCPD en polycyclische aromatische koolwaterstoffen in levensmiddelen ( PB L 88 van 29.3.2007, blz. 29 ). ( 6 ) http://www.efsa.europa.eu/en/datex/datexsubmitdata.htm",
  "source": "EUR LEX"
}