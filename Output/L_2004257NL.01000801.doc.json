{
  "url": "http://www.w3.org/1999/xhtml\">",
  "content": "L_2004257NL.01000801.xml 4.8.2004 NL Publicatieblad van de Europese Unie L 257/8 BESCHIKKING VAN DE COMMISSIE van 3 juni 2004 houdende erkenning dat het Maltese gegevensbestand voor runderen volledig operationeel is (Kennisgeving geschied onder nummer C(2004) 1964) (Slechts de tekst in de Engelse taal is authentiek) (Voor de EER relevante tekst) (2004/588/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op de Akte van toetreding van Tsjechië, Estland, Cyprus, Letland, Litouwen, Hongarije, Malta, Polen, Slovenië en Slowakije, en met name op artikel 57, Overwegende hetgeen volgt: (1) Malta heeft een verzoek ingediend tot erkenning dat het gegevensbestand dat deel uitmaakt van de Maltese regeling inzake identificatie en registratie van runderen, volledig operationeel is overeenkomstig Verordening (EG) nr. 1760/2000 van het Europees Parlement en de Raad van 17 juli 2000 tot vaststelling van een identificatie- en registratieregeling voor runderen en inzake de etikettering van rundvlees en rundvleesproducten en tot intrekking van Verordening (EG) nr. 820/97 van de Raad ( 1 ) . (2) De Europese Unie heeft kennis genomen van het verzoek van Malta en was van mening dat het verzoek vóór de toetreding volgens de adequate procedures moest worden behandeld. (3) De Maltese autoriteiten hebben adequate informatie verstrekt die op 25 maart 2004 is bijgewerkt. (4) De Maltese autoriteiten hebben zich ertoe verbonden de betrouwbaarheid van het gegevensbestand te verbeteren door er met name op toe te zien dat a) aanvullende maatregelen, waaronder inspecties, ten uitvoer worden gelegd ter verbetering van de naleving van de termijn van zeven dagen voor de kennisgeving van geboorten en sterften, b) aanvullende maatregelen ten uitvoer worden gelegd om elke vergissing of lacune die automatisch aan het licht komt of bij controles ter plaatse wordt geconstateerd, snel te kunnen corrigeren, c) het gebeurtenissenbestand wordt verbeterd door de ontwikkeling van een automatisch alarmsysteem voor de vaststelling van tekortkomingen en schendingen van beperkende maatregelen, d) gegevens over de premies in het gegevensbestand en in de paspoorten worden opgenomen en e) maatregelen ten uitvoer worden gelegd om ervoor te zorgen dat de controles op de identificatie en de registratie van runderen worden uitgevoerd overeenkomstig Verordening (EG) nr. 1082/2003 van de Commissie ( 2 ) . (5) De Maltese autoriteiten hebben zich ertoe verbonden de overeengekomen verbeteringsmaatregelen uiterlijk op 30 april 2004 ten uitvoer te leggen. (6) Gelet op het voorgaande is het dienstig te erkennen dat het Maltese gegevensbestand voor runderen volledig operationeel is, HEEFT DE VOLGENDE BESCHIKKING GEGEVEN: Artikel 1 Het Maltese gegevensbestand voor runderen wordt als volledig operationeel erkend met ingang van 1 mei 2004. Artikel 2 Deze beschikking is gericht tot Malta. Gedaan te Brussel, 3 juni 2004. Voor de Commissie David BYRNE Lid van de Commissie ( 1 ) PB L 204 van 11.8.2000, blz. 1 . Verordening gewijzigd bij de Toetredingsakte van 2003. ( 2 ) PB L 156 van 25.6.2003, blz. 9 . Verordening gewijzigd bij Verordening (EG) nr. 499/2004 ( PB L 80 van 18.3.2004, blz. 24 ).",
  "source": "EUR LEX"
}