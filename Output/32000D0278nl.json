{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0278:NL:HTML\">",
  "content": "EUR-Lex - 32000D0278 - NL Avis juridique important | 32000D0278 2000/278/EG: Besluit van de Raad van 16 maart 2000 houdende goedkeuring namens de Europese Gemeenschap van het WIPO-verdrag inzake het auteursrecht en het WIPO-verdrag inzake uitvoeringen en fonogrammen Publicatieblad Nr. L 089 van 11/04/2000 blz. 0006 - 0007 Besluit van de Raad van 16 maart 2000 houdende goedkeuring namens de Europese Gemeenschap van het WIPO-verdrag inzake het auteursrecht en het WIPO-verdrag inzake uitvoeringen en fonogrammen(1) (2000/278/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 47, lid 2, en de artikelen 55 en 95, juncto artikel 300, lid 2, eerste zin, en lid 3, tweede alinea, Gezien het voorstel van de Commissie(2), Gezien de instemming van het Europees Parlement(3), Overwegende hetgeen volgt: (1) Het WIPO-verdrag inzake het auteursrecht (WCT) en het WIPO-verdrag inzake uitvoeringen en fonogrammen (WPPT), welke op 20 december 1996 te Genève onder auspiciën van de Wereldorganisatie voor de intellectuele eigendom zijn goedgekeurd, zullen bijdragen tot het garanderen van een evenwichtig niveau van bescherming van werken en andere onderwerpen, en zullen tegelijkertijd de toegang van het publiek tot de inhoud welke over netwerken kan worden verstrekt, mogelijk maken. (2) De bevoegdheid van de Europese Gemeenschap om internationale overeenkomsten of verdragen te sluiten, c.q. tot dergelijke overeenkomsten of verdragen toe te treden, vloeit niet alleen voort uit de uitdrukkelijke bevoegdheidstoewijzing in het Verdrag, doch kan ook worden afgeleid uit andere Verdragsbepalingen en uit besluiten die overeenkomstig die bepalingen door de Gemeenschapsinstellingen zijn genomen. (3) Het onderwerp van het WCT en het WPPT valt voor een groot deel binnen de werkingssfeer van terzake vigerende communautaire richtlijnen. (4) De bevoegdheid om het WCT en het WPPT goed te keuren is derhalve een zaak van zowel de Gemeenschap als haar lidstaten. (5) Het WCT en het WPPT dienen derhalve namens de Europese Gemeenschap te worden goedgekeurd voorzover deze aangelegenheden betreffen waarvoor zij bevoegd is. (6) De Europese Gemeenschap heeft het WCT en het WPPT reeds ondertekend, onder voorbehoud van de definitieve sluiting van deze verdragen. (7) Voorzover mogelijk dient de nederlegging van de sluitingsinstrumenten door de Gemeenschap gelijktijdig met de nederlegging van de bekrachtigingsinstrumenten door de lidstaten te geschieden, BESLUIT: Artikel 1 1. Het WIPO-verdrag inzake het auteursrecht (WCT) wordt namens de Europese Gemeenschap goedgekeurd ten aanzien van aangelegenheden waarvoor zij bevoegd is. 2. Het WIPO-verdrag inzake uitvoeringen en fonogrammen (WPPT) wordt namens de Europese Gemeenschap goedgekeurd ten aanzien van aangelegenheden waarvoor zij bevoegd is. 3. De teksten van de verdragen zijn aan dit besluit gehecht. Artikel 2 De voorzitter van de Raad wordt gemachtigd de sluitingsinstrumenten neder te leggen bij de directeur-generaal van de Wereldorganisatie voor de intellectuele eigendom, zodra de lidstaten de door het Europees Parlement en de Raad aangenomen maatregelen voor de aanpassing van de vigerende communautaire wetgeving aan de verplichtingen, voortvloeiende uit het WCT en het WPPT, in werking dienen te doen treden. Artikel 3 1. De Commissie wordt gemachtigd de Europese Gemeenschap te vertegenwoordigen in de zittingen van de in de WCT en de WPPT genoemde vergaderingen. 2. Over alle aangelegenheden waarvoor de Gemeenschap bevoegd is, onderhandelt de Commissie in de vergaderingen van de WCT en de WPPT namens de Gemeenschap overeenkomstig de regels van het EG-Verdrag, in het bijzonder artikel 300. 3. Het standpunt dat de Gemeenschap in de vergaderingen zal innemen, wordt voorbereid door de bevoegde groep van de Raad. Gedaan te Brussel, 16 maart 2000. Voor de Raad De voorzitter F. Seixas da Costa (1) De lezer wordt erop geattendeerd dat twee verklaringen die betrekking hebben op dit besluit, bekendgemaakt zijn in PB C 103 van 11.4.2000, blz. 1. (2) PB C 165 van 30.5.1998, blz. 8. (3) Instemming betuigd op 16 februari 2000 (nog niet verschenen in het Publicatieblad).",
  "source": "EUR LEX"
}