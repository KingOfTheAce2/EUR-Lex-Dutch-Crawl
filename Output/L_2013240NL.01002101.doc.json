{
  "url": "http://www.w3.org/1999/xhtml\"><!--",
  "content": "L_2013240NL.01002101.xml 7.9.2013 NL Publicatieblad van de Europese Unie L 240/21 BESLUIT 2013/446/GBVB VAN DE RAAD van 6 september 2013 tot wijziging van Besluit 2010/452/GBVB inzake de Waarnemingsmissie van de Europese Unie in Georgië, EUMM Georgia DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 12 augustus 2010 heeft de Raad Besluit 2010/452/GBVB ( 1 ) vastgesteld, waarbij de Waarnemingsmissie van de Europese Unie in Georgië, EUMM Georgia (hierna „EUMM Georgia” of „de missie” genoemd), die op 15 september 2008 bij Gemeenschappelijk Optreden 2008/736/GBVB ( 2 ) was ingesteld, werd verlengd. Besluit 2010/452/GBVB verstrijkt op 14 september 2013. (2) EUMM Georgia dient op basis van het huidige mandaat met nog eens 15 maanden te worden verlengd. (3) De missie zal worden uitgevoerd in een mogelijk verslechterende situatie die de verwezenlijking van de doelstellingen van het externe optreden van de Unie, zoals geformuleerd in artikel 21 van het Verdrag, kan hinderen, HEEFT HET VOLGENDE BESLUIT VASTGESTELD: Artikel 1 Besluit 2010/452/GBVB wordt als volgt gewijzigd: 1) Artikel 6 wordt als volgt gewijzigd: a) het volgende lid wordt ingevoegd: „1bis   Het hoofd van de missie is de vertegenwoordiger van de missie. Het hoofd van de missie kan, onder zijn algemene verantwoordelijkheid, beheerstaken betreffende personeels- en financiële aangelegenheden delegeren aan personeelsleden van de missie.”; b) lid 4 wordt geschrapt. 2) In artikel 8 wordt lid 3 vervangen door: „3.   De arbeidsvoorwaarden en de rechten en plichten van het internationale en het plaatselijke personeel worden neergelegd in contracten tussen EUMM Georgia en het betrokken personeelslid.”. 3) Het volgende artikel wordt ingevoegd: „Artikel 13bis Wettelijke regelingen EUMM Georgia heeft de bevoegdheid diensten en leveringen aan te besteden, contracten en administratieve regelingen te sluiten, personeel in dienst te nemen, bankrekeningen te bezitten, eigendommen te verkrijgen of te vervreemden en haar schulden te vereffenen, en in rechte op te treden, zoals vereist om uitvoering te geven aan dit besluit.”. 4) Artikel 14 wordt vervangen door: „Artikel 14 Financiële regelingen 1.   Het financiële referentiebedrag ter dekking van de uitgaven voor de missie van 15 september 2010 tot en met 14 september 2011 bedraagt 26 600 000 EUR. Het financiële referentiebedrag ter dekking van de uitgaven voor de missie van 15 september 2011 tot en met 14 september 2012 bedraagt 23 900 000 EUR. Het financiële referentiebedrag ter dekking van de uitgaven voor de missie van 15 september 2012 tot en met 14 september 2013 bedraagt 20 900 000 EUR. Het financiële referentiebedrag ter dekking van de uitgaven voor de missie van 15 september 2013 tot en met 14 december 2014 bedraagt 26 650 000 EUR. 2.   De uitgaven worden beheerd overeenkomstig de voorschriften en procedures die van toepassing zijn op de algemene begroting van de Europese Unie. 3.   Onderdanen van derde staten, van de gaststaat en van buurlanden mogen inschrijven bij aanbestedingen. Behoudens goedkeuring van de Commissie mag de missie technische regelingen sluiten met lidstaten, deelnemende derde staten en andere internationale actoren over het leveren van uitrusting, diensten en gebouwen aan EUMM Georgia. 4.   EUMM Georgia is verantwoordelijk voor de uitvoering van de begroting van de missie. Daartoe ondertekent de missie een overeenkomst met de Commissie. 5.   EUMM Georgia is met ingang van 15 september 2013 verantwoordelijk voor eventuele vorderingen en verplichtingen die uit de uitvoering van het mandaat voortvloeien, met uitzondering van vorderingen met betrekking tot ernstig wangedrag van het hoofd van de missie, waarvoor de verantwoordelijkheid op laatstgenoemde blijft rusten. 6.   De financiële regelingen eerbiedigen de commandostructuur zoals bepaald in de artikelen 5, 6 en 9, en voldoen aan de operationele vereisten van EUMM Georgia, met inbegrip van de verenigbaarheid van uitrusting en de interoperabiliteit van haar teams. 7.   De uitgaven komen voor financiering in aanmerking vanaf de datum waarop dit besluit in werking treedt.”. 5) In artikel 18 wordt het tweede lid vervangen door: „Het verstrijkt op 14 december 2014.”. Artikel 2 Dit besluit treedt in werking op de dag waarop het wordt vastgesteld. Het is van toepassing met ingang van 15 september 2013. Gedaan te Brussel, 6 september 2013. Voor de Raad De voorzitter L. LINKEVIČIUS ( 1 ) PB L 213 van 13.8.2010, blz. 43 . ( 2 ) PB L 248 van 17.9.2008, blz. 26 .",
  "source": "EUR LEX"
}