{
  "url": "http://www.w3.org/1999/xhtml\"><!--",
  "content": "L_2017142NL.01008401.xml 2.6.2017 NL Publicatieblad van de Europese Unie L 142/84 UITVOERINGSBESLUIT (EU) 2017/943 VAN DE RAAD van 18 mei 2017 over de geautomatiseerde uitwisseling van voertuigregistratiegegevens in Malta, Cyprus en Estland en ter vervanging van de Besluiten 2014/731/EU, 2014/743/EU en 2014/744/EU DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Besluit 2008/615/JBZ van de Raad van 23 juni 2008 inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit ( 1 ) , en met name artikel 33, Gezien het advies van het Europees Parlement ( 2 ) , Overwegende hetgeen volgt: (1) Overeenkomstig artikel 25, lid 2, van Besluit 2008/615/JBZ mag met de in dat besluit voorziene verstrekking van persoonsgegevens pas worden begonnen nadat op het grondgebied van de bij de verstrekking betrokken lidstaten de algemene bepalingen inzake gegevensbescherming van hoofdstuk 6 van dat besluit in het nationale recht zijn verwerkt. (2) In artikel 20 van Besluit 2008/616/JBZ van de Raad ( 3 ) is bepaald dat het voldoen aan de in overweging 1 bedoelde voorwaarde met betrekking tot de geautomatiseerde uitwisseling van gegevens overeenkomstig hoofdstuk 2 van Besluit 2008/615/JBZ dient te worden gecontroleerd op basis van een evaluatieverslag dat is gebaseerd op een vragenlijst, een evaluatiebezoek en een proefrun. (3) De algemene evaluatieverslagen, waarin de resultaten van de vragenlijst, het evaluatiebezoek en de testen met de uitwisseling van voertuigregistratiegegevens in Malta, Cyprus en Estland zijn samengevat, zijn aan de Raad voorgelegd. (4) Met de vaststelling van Besluit 2014/731/EU van de Raad ( 4 ) is de Raad tot de conclusie gekomen dat Malta de algemene bepalingen betreffende gegevensbescherming volgens hoofdstuk 6 van Besluit 2008/615/JBZ volledig heeft toegepast en met ingang van 9 oktober 2014 gerechtigd is persoonsgegevens te ontvangen en te verstrekken overeenkomstig artikel 12 van dat besluit, en heeft de Raad tevens vastgesteld dat het evaluatieverslag is goedgekeurd in overeenstemming met artikel 25, lid 2, van Besluit 2008/615/JBZ. (5) Met de vaststelling van Besluit 2014/743/EU van de Raad ( 5 ) is de Raad tot de conclusie gekomen dat Cyprus de algemene bepalingen betreffende gegevensbescherming volgens hoofdstuk 6 van Besluit 2008/615/JBZ volledig heeft toegepast en met ingang van 21 oktober 2014 gerechtigd is persoonsgegevens te ontvangen en te verstrekken overeenkomstig artikel 12 van dat besluit, en heeft de Raad tevens vastgesteld dat het evaluatieverslag is goedgekeurd in overeenstemming met artikel 25, lid 2, van Besluit 2008/615/JBZ. (6) Met de vaststelling van Besluit 2014/744/EU van de Raad ( 6 ) is de Raad tot de conclusie gekomen dat Estland de algemene bepalingen betreffende gegevensbescherming volgens hoofdstuk 6 van Besluit 2008/615/JBZ volledig heeft toegepast en met ingang van 21 oktober 2014 gerechtigd is persoonsgegevens te ontvangen en te verstrekken overeenkomstig artikel 12 van dat besluit, en heeft de Raad tevens vastgesteld dat het evaluatieverslag is goedgekeurd in overeenstemming met artikel 25, lid 2, van Besluit 2008/615/JBZ. (7) Dit besluit vervangt de Besluiten 2014/731/EU, 2014/743/EU en 2014/744/EU die het Hof van Justitie van de Europese Unie (het Hof) nietig heeft verklaard in zijn arrest van 22 september 2016 in de gevoegde zaken C-14/15 en C-116/15. In dat arrest handhaafde het Hof de gevolgen van Besluit 2014/731/EU, Besluit 2014/743/EU en Besluit 2014/744/EU tot de inwerkingtreding van nieuwe handelingen ter vervanging van deze besluiten. Vanaf de datum van inwerkingtreding van onderhavig besluit houden de Besluiten 2014/731/EU, 2014/743/EU en 2014/744/EU derhalve op gevolgen te hebben. (8) De continuïteit van de ontvangst en de verstrekking van persoonsgegevens uit hoofde van artikel 12 van Besluit 2008/615/JBZ moet worden gewaarborgd, en daarom mag de inwerkingtreding van dit besluit de geldigheid uit hoofde van de Besluiten 2014/731/EU, 2014/743/EU en 2014/744/EU door de lidstaten uitgevoerde geautomatiseerde uitwisseling van gegevens niet aantasten. De lidstaten die uit hoofde van de Besluiten 2014/731/EU, 2014/743/EU en 2014/744/EU persoonsgegevens hebben ontvangen, moeten die gegevens verder op nationaal niveau of tussen lidstaten kunnen blijven verwerken voor de doelen die worden omschreven in artikel 26 van Besluit 2008/615/JBZ. (9) Artikel 33 van Besluit 2008/615/JBZ geeft de Raad uitvoeringsbevoegdheden voor het vaststellen van maatregelen die nodig zijn voor de uitvoering van dat besluit, met name wat betreft het ontvangen en verstrekken van persoonsgegevens uit hoofde van dat besluit. Nu er is voldaan aan de voorwaarden voor het doen aanvangen van de uitoefening van deze uitvoeringsbevoegdheden en de desbetreffende procedure is gevolgd, moet er ten aanzien van Malta, Cyprus en Estland een uitvoeringsbesluit over de geautomatiseerde uitwisseling van voertuigregistratiegegevens worden vastgesteld dat de nietig verklaarde Besluiten 2014/731/EU, 2014/743/EU en 2014/744/EU moet vervangen en deze lidstaten in staat moet stellen overeenkomstig artikel 12 van Besluit 2008/615/JBZ persoonsgegevens te blijven ontvangen en verstrekken. (10) Besluit 2008/615/JBZ is bindend voor Denemarken, dat derhalve deelneemt aan de vaststelling en toepassing van het onderhavige besluit ter uitvoering van Besluit 2008/615/JBZ. (11) Besluit 2008/615/JBZ is bindend voor het Verenigd Koninkrijk en Ierland, die derhalve deelnemen aan de vaststelling en toepassing van het onderhavige besluit ter uitvoering van Besluit 2008/615/JBZ, HEEFT HET VOLGENDE BESLUIT VASTGESTELD: Artikel 1 Met het oog op de geautomatiseerde bevraging van voertuigregistratiegegevens behouden Malta, Cyprus en Estland het recht overeenkomstig artikel 12 van Besluit 2008/615/JBZ persoonsgegevens te ontvangen en te verstrekken. Artikel 2 1.   De Besluiten 2014/731/EU, 2014/743/EU en 2014/744/EU hebben met ingang van de datum van inwerkingtreding van dit besluit geen effect meer, zonder dat echter de geldigheid van de uit hoofde van die besluiten door de lidstaten uitgevoerde geautomatiseerde uitwisseling van gegevens wordt aangetast. 2.   Lidstaten die in overeenstemming met de in lid 1 bedoelde besluiten persoonsgegevens hebben ontvangen, mogen die gegevens verder op nationaal niveau of tussen lidstaten blijven verwerken voor de doelen die worden omschreven in artikel 26 van Besluit 2008/615/JBZ. Artikel 3 Dit besluit treedt in werking op de dag na die van de bekendmaking ervan in het Publicatieblad van de Europese Unie . Dit besluit is van toepassing overeenkomstig de Verdragen. Gedaan te Brussel, 18 mei 2017. Voor de Raad De voorzitter C. ABELA ( 1 ) PB L 210 van 6.8.2008, blz. 1 . ( 2 ) Advies van 5 april 2017 (nog niet bekendgemaakt in het Publicatieblad). ( 3 ) Besluit 2008/616/JBZ van de Raad van 23 juni 2008 betreffende de uitvoering van Besluit 2008/615/JBZ inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit ( PB L 210 van 6.8.2008, blz. 12 ). ( 4 ) Besluit 2014/731/EU van de Raad van 9 oktober 2014 betreffende de start van de automatische uitwisseling van voertuigregistratiegegevens in Malta ( PB L 302 van 22.10.2014, blz. 56 ). ( 5 ) Besluit 2014/743/EU van de Raad van 21 oktober 2014 betreffende de start van de automatische uitwisseling van voertuigregistratiegegevens in Cyprus ( PB L 308 van 29.10.2014, blz. 100 ). ( 6 ) Besluit 2014/744/EU van de Raad van 21 oktober 2014 betreffende de start van de automatische uitwisseling van voertuigregistratiegegevens in Estonia ( PB L 308 van 29.10.2014, blz. 102 ).",
  "source": "EUR LEX"
}