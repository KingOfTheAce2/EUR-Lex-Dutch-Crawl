{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003R2238:NL:HTML\">",
  "content": "EUR-Lex - 32003R2238 - NL Avis juridique important | 32003R2238 Verordening (EG) nr. 2238/2003 van de Raad van 15 december 2003 tot bescherming tegen de gevolgen van de toepassing van de Antidumping Act van 1916 van de Verenigde Staten van Amerika en daarop gebaseerde of daaruit voortvloeiende handelingen Publicatieblad Nr. L 333 van 20/12/2003 blz. 0001 - 0002 Verordening (EG) nr. 2238/2003 van de Raad van 15 december 2003 tot bescherming tegen de gevolgen van de toepassing van de Antidumping Act van 1916 van de Verenigde Staten van Amerika en daarop gebaseerde of daaruit voortvloeiende handelingen DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 133, Gezien het voorstel van de Commissie, Overwegende hetgeen volgt: (1) De Gemeenschap heeft onder meer tot doel bij te dragen tot de harmonische ontwikkeling van de wereldhandel en de geleidelijke afschaffing van de beperkingen in het internationale handelsverkeer. (2) In de Verenigde Staten van Amerika (\"VS\") voorziet de Antidumping Act van 1916(1) in burgerlijke en strafrechtelijke procedures en boetes tegen dumping van goederen die geschiedt met het oogmerk een bedrijfstak in de VS te vernietigen of schade te berokkenen, of het opzetten van een bedrijfstak in de VS te belemmeren, dan wel enig deel van de handel en afzet van dit soort goederen in de VS te beperken. (3) Op 26 september 2000 heeft het Orgaan voor Geschillenbeslechting van de Wereldhandelsorganisatie (WTO) de rapporten goedgekeurd van de Beroepsinstantie(2) en van het panel(3), waarin geconcludeerd werd dat de Antidumping Act van 1916 niet in overeenstemming is met de verplichtingen van de VS uit hoofde van de WTO-overeenkomsten, aangezien dumping strafbaar wordt gesteld met sancties als een vergoeding van driemaal de schade, boetes en gevangenisstraf, hetgeen in strijd is met de Algemene Overeenkomst betreffende tarieven en handel 1994 (\"GATT 1994\") en de overeenkomst inzake de toepassing van artikel VI van de Algemene Overeenkomst betreffende tarieven en handel (\"WTO-antidumpingovereenkomst\"). (4) De VS hebben de aanbevelingen en uitspraken van het panel en de Beroepsinstantie niet nageleefd op de uiterste datum van 20 december 2001. Dientengevolge heeft de Gemeenschap toestemming gevraagd om ten aanzien van de VS haar verplichtingen uit hoofde van de GATT 1994 en de WTO-antidumpingovereenkomst te mogen schorsen. (5) In februari 2002 heeft de Gemeenschap ermee ingestemd de arbitrage over dit verzoek te schorsen, omdat bij het Congres een wetsvoorstel was ingediend tot intrekking van de Antidumping Act van 1916 en tot beëindiging van de zaken die bij Amerikaanse rechtbanken aanhangig zijn. (6) De Antidumping Act van 1916 is nog steeds niet ingetrokken en op grond van deze Act zijn bij Amerikaanse rechtbanken vorderingen ingesteld tegen personen die onder de rechtsmacht van de lidstaten vallen. (7) Deze gerechtelijke procedures brengen aanzienlijke kosten mee en kunnen leiden tot een uitspraak waarbij een vergoeding van driemaal de schade wordt toegekend. (8) De Antidumping Act van 1916 staat, indien zij gehandhaafd blijft en toegepast wordt, het bereiken van de vorengenoemde doelstellingen in de weg, raakt de gevestigde rechtsorde en is van nadelige invloed op de belangen van de Gemeenschap en de belangen van natuurlijke en rechtspersonen die rechten ontlenen aan het Verdrag. (9) Onder deze uitzonderlijke omstandigheden is het noodzakelijk op Gemeenschapsniveau maatregelen te nemen om de belangen te beschermen van de natuurlijke en rechtspersonen die onder de rechtsmacht van de lidstaten vallen, inzonderheid om de gevolgen van de Antidumping Act van 1916 weg te nemen, te neutraliseren, te blokkeren of anderszins tegen te gaan, HEEFT DE VOLGENDE VERORDENING VASTGESTELD: Artikel 1 Uitspraken van hoven of rechtbanken en besluiten van bestuurlijke autoriteiten die in de Verenigde Staten van Amerika zijn gevestigd, die rechtstreeks of onrechtstreeks uitvoering geven aan de Antidumping Act van 1916 of daarop gebaseerde of daaruit voortvloeiende handelingen mogen op generlei wijze worden erkend of uitvoerbaar verklaard. Artikel 2 1. Elke in artikel 3 bedoelde persoon heeft recht op verhaal van de uitgaven, kosten, schade en diverse onkosten, die hij heeft gedaan, geleden of betaald ingevolge de toepassing van de Antidumping Act van 1916 of daarop gebaseerde of daaruit voortvloeiende handelingen. 2. Het recht op verhaal ontstaat zodra krachtens de Antidumping Act van 1916 een vordering is ingesteld. 3. De uitgaven, kosten, schade en diverse onkosten kunnen worden verhaald op de natuurlijke of rechtspersoon of enig ander lichaam dat krachtens de Antidumping Act van 1916 een vordering heeft ingesteld, dan wel op iedere andere persoon die of ieder ander lichaam dat met die persoon of dat lichaam verbonden is. Personen of lichamen worden geacht met elkaar te zijn verbonden indien: a) zij functionaris of directeur zijn van elkaars zaken; b) zij door de wettelijke bepalingen worden erkend als in zaken verbonden; c) één van hen, hetzij rechtstreeks of zijdelings, zeggenschap over de andere heeft; d) een derde persoon, hetzij rechtstreeks of zijdelings, zeggenschap heeft over beide. 4. Onverminderd andere beschikbare middelen en overeenkomstig het toepasselijke recht kan het verhaal de vorm aannemen van beslag op en verkoop van activa die de verweerder bezit, met inbegrip van aandelen in een in de Gemeenschap opgerichte rechtspersoon. Artikel 3 De in artikel 2, lid 1, bedoelde personen zijn: a) natuurlijke personen die ingezetenen van de Gemeenschap zijn, b) rechtspersonen die zijn opgericht in de Gemeenschap, c) in artikel 1, lid 2, van Verordening (EEG) nr. 4055/86(4) bedoelde natuurlijke of rechtspersonen, d) andere natuurlijke personen die beroepshalve optreden in de Gemeenschap, met inbegrip van de territoriale wateren en het luchtruim en op vaartuigen en in luchtvaartuigen die onder de rechtsmacht of controle van een lidstaat vallen. In de zin van punt a) wordt onder \"ingezetene van de Gemeenschap\" verstaan eenieder die wettig in de Gemeenschap gevestigd is voor een periode van ten minste zes maanden gedurende een periode van twaalf maanden die onmiddellijk voorafgaat aan de datum waarop krachtens deze verordening een verplichting ontstaat of een recht wordt uitgeoefend. Artikel 4 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 december 2003. Voor de Raad De voorzitter A. Marzano (1) Vastgesteld onder de afdeling Oneerlijke concurrentie van titel VIII van de Revenue Act van 1916. Titel VIII van deze wet is opgenomen in de United States Code 71-74, geciteerd als 15 U.S.C §72. (2) AB-2000-5 en AB-2000-6, 28 augustus 2000. (3) United States - Anti-Dumping Act of 1916, verslag van het panel (WT/DS/136/R, 31 maart 2000). (4) PB L 378 van 31.12.1986, blz. 1. Verordening laatstelijk gewijzigd bij Verordening (EEG) nr. 3573/90 (PB L 353 van 17.12.1990, blz. 16).",
  "source": "EUR LEX"
}