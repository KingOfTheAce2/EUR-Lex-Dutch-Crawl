{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996Y0801(03):NL:HTML\">",
  "content": "EUR-Lex - 31996Y0801(03) - NL Avis juridique important | 31996Y0801(03) Resolutie van de Raad van 8 juli 1996 inzake de vereenvoudiging van wettelijke en administratieve regelingen op het gebied van de interne markt Publicatieblad Nr. C 224 van 01/08/1996 blz. 0005 - 0006 RESOLUTIE VAN DE RAAD van 8 juli 1996 inzake de vereenvoudiging van wettelijke en administratieve  regelingen op het gebied van de interne markt (96/C  224/03) DE RAAD VAN DE  EUROPESE UNIE, Gelet op het Verdrag tot oprichting van de Europese Gemeenschap, Gelet op de aan de Slotakte van het Verdrag betreffende de Europese Unie gehechte verklaring  betreffende de tenuitvoerlegging van het Gemeenschapsrecht, Gelet op de conclusies van de Europese Raad van Cannes van 26 en 27 juni 1995, Gezien het rapport d.d. 21 mei 1995 van de Groep van onafhankelijke deskundigen inzake de  vereenvoudiging van wettelijke en administratieve regelingen (Molitor-Groep) en de toelichting van  de Commissie bij dat rapport, Gezien het verslag van de Commissie aan de Europese Raad, onder de titel \"De wetgeving verbeteren -  Verslag over de toepassing van de beginselen van subsidiariteit en proportionaliteit, over  vereenvoudiging en codificatie\", Gezien de mededeling van de Commissie aan het Europees Parlement en de Raad: \"Eenvoudiger  regelgeving voor de interne markt: een proefproject (SLIM - Simpler Legislation for the Internal  Market)\", Overwegende dat een van de voornaamste prioriteiten van de Europese Unie de bevordering van groei  en werkgelegenheid is; dat zulks in een context van verscherpte economische concurrentie met name  veronderstelt dat maatregelen worden getroffen om de ondernemingen in staat te stellen hun  concurrentievermogen te verbeteren, en om een positief effect op de werkgelegenheid te creëren; Overwegende dat door middel van de wetgeving inzake de interne markt een grote economische ruimte  zonder binnengrenzen tot stand kon worden gebracht, waarvan de in hoge mate stuwende en  liberaliserende invloed op de Europese economie en de werkgelegenheid absoluut moet worden  gecontinueerd; Overwegende dat de totstandbrenging van de interne markt op zich al een vereenvoudiging meebrengt,  hetzij omdat een reeks nationale regels wordt vervangen door een communautaire regel, hetzij door  de toepassing van het beginsel van wederzijdse erkenning; Overwegende dat de vereenvoudiging van de regelgeving, die een eind moet maken aan de buitensporige  en ongerechtvaardigde kosten die het concurrentievermogen van de ondernemingen aantasten, evenwel  een belangrijke taak is voor de instellingen van de Europese Unie, de regeringen van de Lid-Staten  en het Europese bedrijfsleven; Overwegende dat de beoogde vereenvoudiging moet strekken tot instandhouding van het acquis  communautaire en waar zulks nodig is tot de verdere communautaire harmonisatie in de betrokken  sectoren, en met name van de in die regelingen neergelegde verplichtingen inzake  gezondheidsbescherming, veiligheid, eerlijke transacties, bescherming van milieu, werknemers en  consumenten; Overwegende voorts dat in het belang van het bedrijfsleven en van de burgers de wetgeving inzake de  interne markt toegankelijker en begrijpelijker moet worden gemaakt, met name door verbetering van  de kwaliteit van deze wetgeving middels codificatie, een grotere samenhang van de teksten en een  betere leesbaarheid; dat er reeds initiatieven worden ontwikkeld met betrekking tot de  vereenvoudiging en de codificatie van de bestaande wetgeving die, waar nodig, een verlichting  beogen van de wetgevingsinstrumenten door toepassing van het evenredigheidsbeginsel; Overwegende dat bij alle toekomstige wetgevingsinitiatieven, zowel nationale als communautaire,  rekening moet worden gehouden met de behoeften en eisen van de ondernemingen, met name het midden-  en kleinbedrijf (MKB); Overwegende voorts dat in bepaalde sectoren een bijzondere behoefte aan vereenvoudiging van de  bestaande regelgeving is geconstateerd; dat bijgevolg concrete initiatieven in die zin moeten  worden genomen om de administratieve rompslomp voor de ondernemingen te verlichten; Overwegende dat ook een te ingewikkelde nationale wetgeving de goede werking van de interne markt  kan belemmeren en dat daarom in dezelfde mate vereenvoudiging moet worden nagestreefd op nationaal  niveau, om te voorkomen dat er nieuwe belemmeringen voor het handelsverkeer ontstaan die tot gevolg  zouden hebben dat de interne markt opnieuw verbrokkelt, WAT NIEUWE WETGEVINGSINITIATIEVEN BETREFT: NEEMT ER AKTE VAN dat de Commissie algemene richtsnoeren voor de uitoefening van  haar initiatiefrecht opstelt, teneinde de kwaliteit van nieuwe wetsvoorstellen te verbeteren in  verband met het mogelijke effect ervan op de betrokken ondernemingen of beroepsbeoefenaars; BEKLEMTOONT de noodzaak van een doeltreffende omzetting van de nieuwe wetgevingen op nationaal  niveau, en van toezicht gedurende het gehele wetgevingsproces op de algemene samenhang van de  wetgeving voor een zelfde sector; VERZOEKT de Commissie criteria voor een analyse uit te werken en daarbij lering te trekken uit de  ervaringen en de informatie van alle Lid-Staten, zulks in onderling overleg; HERHAALT dat het noodzakelijk is te gedetailleerde regelgeving in het algemeen te vermijden en die  alleen te gebruiken waar dat strikt noodzakelijk is voor de goede werking van de interne markt,  overeenkomstig het EG-Verdrag; WAT DE BESTAANDE WETGEVING BETREFT: NEEMT AKTE van de reeds op het stuk van codificatie en andere vereenvoudigingsmethoden geboekte  vooruitgang, verbindt zich ertoe de behandeling van de reeds door de Commissie ingediende  codificatievoorstellen te bespoedigen en VERZOEKT de Commissie de verdere voorstellen die zij reeds  heeft aangekondigd, zo spoedig mogelijk in te dienen; ONDERSTREEPT, evenals de Commissie, dat deze maatregelen ondersteund moeten worden door concrete  acties ter bevordering van de doorzichtigheid, de proportionaliteit en de samenhang van de  wetgevingen; IS HET met de Commissie EENS dat een van die acties in eerste instantie moet bestaan in een  \"proefproject\" in een beperkt aantal sectoren, om met name na te gaan hoe, via vereenvoudiging van  wetgeving en administratie, de druk en de formaliteiten waarmee die wetgeving de ondernemingen  belast, verlicht kunnen worden; dat dit project een test-case zou kunnen vormen voor een actie op  grotere schaal waarbij andere sectoren worden betrokken; NEEMT in dit verband IN POSITIEVE ZIN NOTA van het initiatief van de Commissie om in vier sectoren  werkgroepen op te richten bestaande uit erkende deskundigen die op een doorzichtige en evenwichtige  wijze zijn geselecteerd en die moeten nagaan hoe de toepasselijke wetgeving kan worden  vereenvoudigd; NEEMT AKTE van de door de Commissie gekozen sectoren, namelijk het permanente systeem voor het  verzamelen van statistische gegevens (Intrastat), sierplanten, bouwmaterialen en wederzijds  erkenning van diploma's; IS HET ER OVER EENS dat dit initiatief wordt ingegeven door het verlangen om op korte termijn  resultaten te boeken op het gebied van de vereenvoudiging; WAT DE TE NEMEN INITIATIEVEN BETREFT: VERZOEKT de Lid-Staten: a) bij hun nieuwe wetgeving vereenvoudiging en verlichting van administratieve formaliteiten te  cultiveren, en daarbij bijzondere aandacht te besteden aan de moeilijkheden die het MKB door de  eigen structuur ondervindt, b) het werk van de met het \"proefproject\" belaste groepen, ook met betrekking tot de nationale  wetgeving, door hun deelneming te ondersteunen, c) na te gaan hoe, enerzijds, nationale wetgeving met consequenties voor de interne markt kan  worden vereenvoudigd en, anderzijds, formaliteiten in verband met deze wetgeving kunnen worden  verlicht, en daarbij bijzondere aandacht te besteden aan de moeilijkheden die het MKB ondervindt, d) in het Raadgevend Comité Cooerdinatie Interne Markt ingesteld bij Besluit 93/72/EEG van de  Commissie  (1) informatie uit te wisselen over maatregelen die op nationaal niveau ter  vereenvoudiging van de wettelijke en administratieve regelingen worden getroffen of overwogen, wat  betreft zowel de bestaande als de toekomstige wetgeving; VERZOEKT de Commissie: a) de Lid-Staten regelmatig, via de bevoegde comités voor de communautaire wetgeving en het  Raadgevend Comité Cooerdinatie Interne Markt, volledig te informeren over de stand van de  werkzaamheden van de met het \"proefproject\" belaste groepen, b) de Raad voor november 1996 een rapport voor te leggen met de conclusies inzake bovengenoemd  proefproject: - met concrete suggesties over de wijze waarop de wetgeving in de betrokken vier sectoren kan  worden vereenvoudigd, - met een evaluatie van de doeltreffendheid van de gevolgde methode, en c) na overleg met het  Raadgevend Comité Cooerdinatie Interne Markt in 1997 zo spoedig mogelijk mee te delen hoe dit  project vervolgens zou kunnen worden uitgebreid tot andere sectoren. (1) PB nr. L 26 van 3. 2. 1993, blz. 18.",
  "source": "EUR LEX"
}