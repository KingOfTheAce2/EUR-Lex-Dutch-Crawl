{
  "url": "http://www.w3.org/1999/xhtml\"><!--",
  "content": "L_2015013NL.01000801.xml 20.1.2015 NL Publicatieblad van de Europese Unie L 13/8 BESLUIT (GBVB) 2015/78 VAN DE RAAD van 19 januari 2015 betreffende een militaire GVDB-adviesmissie van de Europese Unie in de Centraal-Afrikaanse Republiek (EUMAM RCA) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid (de hoge vertegenwoordiger), Overwegende hetgeen volgt: (1) Bij brief d.d. 10 september 2014 heeft de Chef de l'État de Transition van de Centraal-Afrikaanse Republiek (CAR) de Unie verzocht om verlenging van de militaire operatie van de Europese Unie in de Centraal-Afrikaanse Republiek (EUFOR RCA) alsmede om een inzet na afloop van de EUFOR-operatie ter ondersteuning van de Centraal-Afrikaanse strijdkrachten (FACA). (2) In zijn conclusies van 17 en 18 november 2014 onderkende de Raad de noodzaak van een gemeenschappelijke aanpak met de VN in de CAR bij de hervorming van haar veiligheidstroepen, waaronder de strijdkrachten, teneinde de situatie in het belang van het politieke proces te stabiliseren. Hij onderkende in dat opzicht de meerwaarde van een eventuele nadere rol van de Unie bij de hervorming van de veiligheidssector, ter ondersteuning van het werk van de VN, met aandacht voor lokale aankopen. (3) De Raad heeft op 15 december 2014 zijn goedkeuring gehecht aan een crisisbeheersingsconcept voor een mogelijke militaire GVDB-adviesmissie van de Unie in de CAR, teneinde bij te dragen aan de hervorming van de FACA. (4) Bij brief van 16 januari 2015 heeft de Chef de l'État de Transition van de CAR de Unie verzocht een militaire adviesmissie van de EU in te zetten in de CAR. (5) EUMAM RCA moet zo snel mogelijk worden ontplooid tot volledig operationeel vermogen (Full Operating Capability, FOC). (6) Het Politiek en Veiligheidscomité (PVC) moet onder de verantwoordelijkheid van de Raad en de hoge vertegenwoordiger de politieke controle over de militaire GVDB-adviesmissie van de Unie uitoefenen, er strategische leiding aan geven en de noodzakelijke besluiten nemen conform artikel 38, derde alinea, van het Verdrag betreffende de Europese Unie (VEU). (7) Er moet worden onderhandeld over internationale overeenkomsten in verband met de status van eenheden en personeel van de EU en de deelname van derde landen aan missies van de Unie, en deze overeenkomsten moeten worden gesloten. (8) Uit hoofde van artikel 41, lid 2, VEU en overeenkomstig Besluit 2011/871/GBVB van de Raad ( 1 ) waarbij een mechanisme voor het beheer van de financiering van de gemeenschappelijke kosten van de operaties van de Europese Unie die gevolgen hebben op militair of defensiegebied wordt ingesteld, dienen de beleidsuitgaven die voortvloeien uit dit besluit, dat gevolgen heeft op militair of defensiegebied, door de lidstaten te worden gedragen. (9) Overeenkomstig artikel 5 van Protocol nr. 22 betreffende de positie van Denemarken, gehecht aan het Verdrag betreffende de Europese Unie en aan het Verdrag betreffende de werking van de Europese Unie, neemt Denemarken niet deel aan de uitwerking en uitvoering van besluiten en acties van de Unie die gevolgen hebben op defensiegebied. Denemarken neemt derhalve niet deel aan de vaststelling van dit besluit, dat bijgevolg niet bindend is voor, noch van toepassing is op Denemarken, en neemt niet deel aan de financiering van deze missie, HEEFT HET VOLGENDE BESLUIT VASTGESTELD: Artikel 1 Missie 1.   De Unie voert in de Centraal-Afrikaanse Republiek een militaire adviesmissie in het kader van het GVDB (EUMAM RCA) uit teneinde de autoriteiten van de CAR bij het voorbereiden van de aanstaande hervorming van de veiligheidssector te ondersteunen door de FACA te helpen om om te gaan met hun huidige situatie en om de capaciteit en de kwaliteit op te bouwen die nodig is om zich voor de toekomst te moderniseren, efficiënter te worden en verantwoording af te leggen. Het optreden wordt geconcentreerd in het gebied rond Bangui. 2.   EUMAM RCA zal verlopen volgens de politieke, strategische en politiek-militaire doelstellingen in het crisisbeheersingsconcept dat op 15 december 2014 door de Raad is goedgekeurd. Artikel 2 Benoeming van de missiecommandant van de EU 1.   Brigadegeneraal Dominique LAUGEL wordt benoemd tot EU-missiecommandant van EUMAM RCA („de missiecommandant”). 2.   De commandant van de missie vervult de taken van operationeel commandant van de EU en commandant van de troepen van de EU. Artikel 3 Aanwijzing van het hoofdkwartier van de missie 1.   Het hoofdkwartier van de missie EUMAM RCA wordt gevestigd in Bangui, CAR. Het vervult de functie van operationeel hoofdkwartier en van hoofdkwartier van de troepenmacht. 2.   Het missiehoofdkwartier omvat ook een ondersteunende afdeling in Brussel. Artikel 4 Planning en aanvang van EUMAM RCA 1.   De voor de voorbereidende fase van EUMAM RCA vereiste inzetregels worden zo spoedig mogelijk na de vaststelling van dit besluit door de Raad goedgekeurd. 2.   EUMAM RCA gaat van start bij een besluit van de Raad dat wordt vastgesteld op de door de missiecommandant aanbevolen datum, zodra de missie haar initieel operationeel vermogen (Initial Operating Capability, IOC) heeft bereikt, na goedkeuring van het missieplan en, zo dit vereist is, van aanvullende inzetregels. Artikel 5 Politieke controle en strategische leiding 1.   Het PVC oefent, onder de verantwoordelijkheid van de Raad en de hoge vertegenwoordiger, de politieke controle en de strategische leiding over EUMAM RCA uit. De Raad machtigt het PVC om de noodzakelijke besluiten te nemen overeenkomstig artikel 38 VEU. Onder deze machtiging vallen de bevoegdheden om de planningsdocumenten, waaronder het missieplan en de inzetregels, te wijzigen. Zij omvat voorts de bevoegdheid om besluiten te nemen over de benoeming van de volgende commandanten van de missie. De beslissingsbevoegdheden met betrekking tot de doelstellingen en de beëindiging van EUMAM RCA blijven bij de Raad berusten. 2.   Het PVC brengt op gezette tijden verslag uit aan de Raad. 3.   Het PVC ontvangt van de voorzitter van het Militair Comité van de EU (EUMC) op gezette tijden verslagen over het verloop van EUMAM RCA. Het PVC kan, naar gelang van het geval, de commandant van de missie op zijn vergaderingen uitnodigen. Artikel 6 Militaire leiding 1.   Het EUMC controleert of EUMAM RCA, onder verantwoordelijkheid van de commandant van de missie, correct wordt uitgevoerd. 2.   Het EUMC ontvangt op gezette tijden verslagen van de commandant van de missie. Het kan, naar gelang van het geval, de commandant van de missie op zijn vergaderingen uitnodigen. 3.   De voorzitter van het EUMC treedt op als eerste contactpunt met de commandant van de missie. Artikel 7 Samenhang van het optreden van de Unie en coördinatie 1.   De hoge vertegenwoordiger draagt zorg voor de uitvoering van dit besluit en zorgt er tevens voor dat het consistent is met het externe optreden van de Unie als geheel, met inbegrip van de ontwikkelingsprogramma's en de humanitaire bijstand van de Unie. 2.   De commandant van de missie krijgt, onder volledige eerbiediging van de commandostructuur, ter plaatse politieke aansturing van het hoofd van de Unie-delegatie in Bangui. 3.   De hoge vertegenwoordiger, bijgestaan door de Europese dienst voor extern optreden (EDEO), treedt op als het eerste contactpunt met de VN, de autoriteiten van de CAR en de buurlanden, de Afrikaanse Unie (AU), de Economische Gemeenschap van Centraal-Afrikaanse Staten (ECCAS) en andere relevante internationale en bilaterale actoren. 4.   De coördinatieregelingen tussen de commandant van de missie, de Unieactoren en belangrijke plaatselijke partners die relevant zijn voor de operatie, worden bepaald in het missieplan. Artikel 8 Deelname door derde staten 1.   Onverminderd de beslissingsautonomie van de Unie en onverminderd haar institutionele kader, en overeenkomstig de desbetreffende richtsnoeren van de Europese Raad, kunnen derde staten worden uitgenodigd aan EUMAM RCA deel te nemen. 2.   De Raad machtigt het PVC om derde staten uit te nodigen bijdragen te leveren en, op aanbeveling van de commandant van de missie en van het EUMC, de noodzakelijke besluiten betreffende de aanvaarding van voorgestelde bijdragen te nemen. 3.   De nadere regelingen wat betreft de deelname door derde staten worden vastgelegd in overeenkomsten die overeenkomstig artikel 37 VEU en volgens de procedure van artikel 218 van het Verdrag betreffende de werking van de Europese Unie (VWEU) worden gesloten. Wanneer de Unie en een derde staat een overeenkomst tot vaststelling van een kader voor de deelname van deze derde staat aan crisisbeheersingsmissies van de Unie hebben gesloten, zijn de bepalingen van die overeenkomst van toepassing in het kader van EUMAM RCA. 4.   Derde staten die belangrijke militaire bijdragen aan EUMAM RCA leveren, hebben bij de dagelijkse aansturing van EUMAM RCA dezelfde rechten en verplichtingen als de deelnemende lidstaten. 5.   De Raad machtigt het PVC de noodzakelijke besluiten te nemen betreffende de instelling van een Comité van contribuanten, indien derde staten aanzienlijke militaire bijdragen leveren. Artikel 9 Status van het personeel onder EU-leiding Over de status van de eenheden en het personeel onder EU-leiding, inclusief de voorrechten en immuniteiten en overige waarborgen die nodig zijn voor de uitvoering en de soepele werking van hun missie, wordt een overeenkomst gesloten overeenkomstig artikel 37 VEU en volgens de procedure van artikel 218 VWEU. Artikel 10 Financiële regeling 1.   De gemeenschappelijke kosten van EUMAM RCA worden beheerd overeenkomstig Besluit 2011/871/GBVB. 2.   Het financiële referentiebedrag voor de gemeenschappelijke kosten van EUMAM RCA bedraagt 7,9 miljoen EUR. Het in artikel 25, lid 1, van Besluit 2011/871/GBVB bedoelde percentage van het referentiebedrag bedraagt 50 % en het in artikel 32, lid 3 van Besluit 2011/871/GBVB bedoelde vastleggingspercentage bedraagt 70 %. Artikel 11 Projectcel 1.   EUMAM RCA beschikt over een projectcel om door lidstaten of derde staten te financieren projecten vast te stellen en uit te voeren die stroken met haar doelstellingen en bijdragen aan het vervullen van de opdracht. 2.   Onder voorbehoud van lid 3 is de missiecommandant gemachtigd financiële bijdragen van de lidstaten of van derde staten aan te wenden voor de uitvoering van projecten die als consistente aanvulling op andere acties van EUMAM RCA zijn aangemerkt. In dat geval treft de missiecommandant met de betrokken staten een regeling voor met name de specifieke procedures voor de behandeling van klachten van derden betreffende schade die is opgelopen als gevolg van handelingen of nalatigheden van EUMAM RCA in verband met de besteding van de middelen van die staten. In geen geval wordt de Unie of de hoge vertegenwoordiger door de bijdragende staten aansprakelijk gesteld voor handelingen of nalatigheden van EUMAM RCA in verband met de besteding van de middelen van die staten. 3.   Het PVC fiatteert de aanvaarding van een financiële bijdrage van derde staten voor de projectcel. Artikel 12 Vrijgeven van informatie 1.   De hoge vertegenwoordiger is gemachtigd de gerubriceerde gegevens van de EU die ten behoeve van EUMAM RCA zijn opgesteld, aan de bij dit besluit betrokken derde staten vrij te geven, indien dit passend is en in overeenstemming met de behoeften van EUMAM RCA, overeenkomstig Besluit 2013/488/EU van de Raad ( 2 ) , en wel als volgt: a) tot het niveau waarin is voorzien in de toepasselijke tussen de Unie en de betrokken derde staat gesloten overeenkomst voor de beveiliging van informatie; of b) in andere gevallen, tot het niveau CONFIDENTIEL UE/EU CONFIDENTIAL. 2.   De hoge vertegenwoordiger is tevens gemachtigd, naar gelang van de operationele behoeften van EUMAM RCA, gerubriceerde gegevens van de EU tot op het niveau RESTREINT UE/EU RESTRICTED die ten behoeve van EUMAM RCA zijn opgesteld, overeenkomstig Besluit 2013/488/EU vrij te geven aan de VN en aan de AU. Daartoe worden regelingen tussen de hoge vertegenwoordiger en de bevoegde autoriteiten van de VN en de AU opgesteld. 3.   Indien er sprake is van een specifieke en onmiddellijke operationele behoefte, is de hoge vertegenwoordiger voorts gemachtigd gerubriceerde EU-informatie tot en met het niveau „RESTREINT UE/EU RESTRICTED” die ten behoeve van de EUMAM RCA zijn opgesteld, overeenkomstig Besluit 2013/488/EU vrij te geven aan het gastland. Daartoe worden regelingen tussen de hoge vertegenwoordiger en de bevoegde autoriteiten van het gastland opgesteld. 4.   De hoge vertegenwoordiger is bevoegd niet-gerubriceerde documenten van de EU betreffende de beraadslagingen van de Raad over EUMAM RCA die onder de geheimhoudingsplicht van artikel 6, lid 1, van het reglement van orde van de Raad ( 3 ) vallen, vrij te geven aan de derde landen die bij dit besluit zijn betrokken. 5.   De hoge vertegenwoordiger kan die bevoegdheden, alsmede de bevoegdheid om de in dit artikel bedoelde regelingen te sluiten, delegeren aan EDEO-ambtenaren en/of aan de missiecommandant. Artikel 13 Inwerkingtreding en beëindiging 1.   Dit besluit treedt in werking op de datum waarop het wordt vastgesteld. 2.   EUMAM RCA verstrijkt binnen twaalf maanden nadat het zijn volledig operationeel vermogen (FOC) heeft bereikt. 3.   Het besluit wordt ingetrokken op de datum van de sluiting van het hoofdkwartier van de missie overeenkomstig de plannen die zijn goedgekeurd voor de beëindiging van EUMAM RCA, onverminderd de in Besluit 2011/871/GBVB vastgestelde procedures voor de controle en het afleggen van rekening en verantwoording over EUMAM RCA. Gedaan te Brussel, 19 januari 2015. Voor de Raad De voorzitter F. MOGHERINI ( 1 ) Besluit 2011/871/GBVB van de Raad van 19 december 2011 tot instelling van een mechanisme voor het beheer van de financiering van de gemeenschappelijke kosten van de operaties van de Europese Unie die gevolgen hebben op militair of defensiegebied (Athena) ( PB L 343 van 23.12.2011, blz. 35 ). ( 2 ) Besluit 2013/488/EU van de Raad van 23 september 2013 betreffende de beveiligingsvoorschriften voor de bescherming van gerubriceerde EU-informatie ( PB L 274 van 15.10.2013, blz. 1 ). ( 3 ) Besluit 2009/937/EU van de Raad van 1 december 2009 houdende vaststelling van zijn reglement van orde ( PB L 325 van 11.12.2009, blz. 35 ).",
  "source": "EUR LEX"
}