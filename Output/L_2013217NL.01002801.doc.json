{
  "url": "http://www.w3.org/1999/xhtml\">",
  "content": "L_2013217NL.01002801.xml 13.8.2013 NL Publicatieblad van de Europese Unie L 217/28 UITVOERINGSVERORDENING (EU) Nr. 773/2013 VAN DE COMMISSIE van 12 augustus 2013 houdende afwijking van Verordening (EG) nr. 1967/2006 van de Commissie, wat betreft de minimumafstand van de kust en de minimumzeediepte voor bootzegens voor de visserij op glasgrondel ( Aphia minuta ) in bepaalde territoriale wateren van Spanje (Murcia) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1967/2006 van de Raad van 21 december 2006 inzake beheersmaatregelen voor de duurzame exploitatie van visbestanden in de Middellandse Zee ( 1 ) , en met name artikel 13, lid 5, Overwegende hetgeen volgt: (1) Bij artikel 13, lid 1, van Verordening (EG) nr. 1967/2006 is het verboden gesleept vistuig te gebruiken binnen 3 zeemijl uit de kust of, waar deze diepte op kortere afstand van de kust wordt bereikt, binnen het gebied bepaald door de dieptelijn van 50 m. (2) Op verzoek van een lidstaat kan de Commissie een afwijking van artikel 13, lid 1, van Verordening (EG) nr. 1967/2006 toestaan, mits aan een aantal in artikel 13, leden 5 en 9, van die verordening gestelde voorwaarden is voldaan. (3) Op 17 april 2012 heeft Spanje bij de Commissie een afwijking van artikel 13, lid 1, van genoemde verordening gevraagd voor het gebruik van bootzegens bij de visserij op glasgrondel ( Aphia minuta ) in de Spaanse territoriale wateren die gelegen zijn in de autonome gemeenschap Murcia. (4) Het verzoek betreft vaartuigen die zijn geregistreerd in de door het directoraat-generaal voor veehouderij en visserij van de autonome gemeenschap Murcia beheerde officiële inventaris van de operationele vloot en die een geregistreerde activiteit in de visserij van meer dan vijf jaar hebben en zullen opereren volgens een beheersplan voor de visserij met bootzegens op glasgrondel ( Aphia minuta ). (5) Het beheersplan garandeert dat de visserijinspanning in de toekomst niet toeneemt door voor de 29 toegestane vaartuigen de eis op te leggen dat een vaartuig dat zijn activiteit stopzet, in de inventaris alleen mag worden vervangen door een vaartuig met een vermogen en lengte die gelijk zijn aan of kleiner dan die van het te vervangen vaartuig. (6) Het Wetenschappelijk, Technisch en Economisch Comité voor de Visserij (WTEVC) heeft de door Spanje aangevraagde afwijking en het daarmee verband houdende ontwerpbeheersplan onderzocht tijdens zijn plenaire, van 5 tot en met 9 november 2012 gehouden vergadering. (7) Spanje heeft het beheersplan overeenkomstig artikel 19, lid 2, van Verordening (EG) nr. 1967/2006 goedgekeurd middels vaststelling van het wetsbesluit („Orden”) van het regionale ministerie voor landbouw en water van Murcia van 27 maart 2013 inzake de reglementering van de visserij op glasgrondel in de interne wateren van de regio Murcia ( 2 ) . (8) De door Spanje gevraagde afwijking is in overeenstemming met artikel 13, leden 5 en 9, van Verordening (EG) nr. 1967/2006. (9) Met name geldt dat de visgronden beperkt van omvang zijn omdat het continentale plat ter plaatse beperkte afmetingen heeft en de doelsoort zich uitsluitend ophoudt in bepaalde zones in de kustgebieden op diepten van minder dan 50 m. (10) Bovendien mag voor deze visserij geen ander vistuig worden gebruikt, heeft deze visserij geen significante impact op beschermde habitats en is zij zeer selectief aangezien de trek van de zegennetten in de waterkolom plaatsvindt en de zeebodem daarbij niet wordt beroerd. Het verzamelen van materiaal van de zeebodem zou de doelsoort immers schaden en de selectie van de beviste soort vrijwel onmogelijk maken als gevolg van de zeer geringe omvang van deze vissen. (11) De door Spanje gevraagde afwijking betreft een beperkt aantal (29) vaartuigen. (12) De betrokken visserijactiviteiten zijn in overeenstemming met de in artikel 4, lid 1, tweede alinea, van Verordening (EG) nr. 1967/2006 vastgestelde voorschriften inzake beschermde habitats, op grond waarvan de visserij boven deze habitats bij wijze van afwijking wordt toegestaan indien daarbij het zeegrasveld niet wordt geraakt en bepaalde voorwaarden in acht worden genomen. (13) De eisen van artikel 8, lid 1, onder h), van Verordening (EG) nr. 1967/2006 zijn niet van toepassing, aangezien die voor trawlers gelden. (14) Aangezien de betrokken visserijactiviteiten zeer selectief zijn, een verwaarloosbaar effect op het milieu hebben en niet onder artikel 4, lid 5, van Verordening (EG) nr. 1967/2006 vallen, komen zij in aanmerking voor de in artikel 9, lid 7, van Verordening (EG) nr. 1967/2006 bedoelde afwijking van de minimummaaswijdte. Daarom gelden de in artikel 9, lid 3, van die verordening vastgestelde regels ten aanzien van de minimummaaswijdte niet. (15) Het Spaanse beheersplan omvat maatregelen voor het toezicht op de visserijactiviteiten en voldoet bijgevolg aan de voorwaarden van artikel 13, lid 9, van Verordening (EG) nr. 1967/2006 en artikel 14 van Verordening (EG) nr. 1224/2009 van de Raad ( 3 ) . (16) De betrokken visserijactiviteiten vinden plaats op zeer korte afstand onder de kust en doorkruisen de activiteiten van andere vaartuigen derhalve niet. (17) Het Spaanse beheersplan garandeert dat vangsten van in bijlage III bij Verordening (EG) nr. 1967/2006 genoemde soorten minimaal zijn en dat de visserijactiviteiten niet op koppotigen zijn gericht. (18) De gevraagde afwijking dient derhalve te worden verleend. (19) Spanje moet bijtijds verslag uitbrengen bij de Commissie overeenkomstig het in het Spaanse beheersplan vervatte toezichtsplan. (20) Overeenkomstig het Spaanse verzoek zal als gevolg van een beperking van de duur van de afwijking kunnen worden gegarandeerd dat snel corrigerende beheersmaatregelen kunnen worden genomen wanneer het aan de Commissie toegezonden verslag wijst op een slechte staat van instandhouding van het beviste bestand, terwijl tegelijkertijd ruimte wordt geschapen voor verbetering van de wetenschappelijke basis voor een verbeterd beheersplan. (21) De in deze verordening vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE VERORDENING VASTGESTELD: Artikel 1 Afwijking In de territoriale wateren van Spanje voor de kust van de autonome gemeenschap Murcia is artikel 13, lid 1, van Verordening (EG) nr. 1967/2006 niet van toepassing bij de visserij op glasgrondel ( Aphia minuta ) met bootzegens die worden gebruikt door vaartuigen die: a) zijn geregistreerd in de door het directoraat-generaal voor veehouderij en visserij van de autonome gemeenschap Murcia beheerde maritieme inventaris; b) een geregistreerde activiteit in de visserij van meer dan vijf jaar hebben en de vastgestelde visserijinspanning in de toekomst niet verhogen, en c) een vismachtiging hebben en hun activiteiten uitoefenen in het kader van het door Spanje overeenkomstig artikel 19, lid 2, van Verordening (EG) nr. 1967/2006 vastgestelde beheersplan (hierna „het beheersplan” genoemd). Deze afwijking heeft een looptijd van drie jaar met ingang van de datum van inwerkingtreding van deze verordening. Artikel 2 Toezichtsplan en rapportage Spanje brengt uiterlijk drie jaar na de inwerkingtreding van deze verordening verslag uit bij de Commissie overeenkomstig het toezichtsplan dat is vervat in het in artikel 1, onder c), bedoelde beheersplan. Artikel 3 Inwerkingtreding Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 augustus 2013. Voor de Commissie De voorzitter José Manuel BARROSO ( 1 ) PB L 409 van 30.12.2006, blz. 11 . ( 2 ) „ Orden de 27 de marzo de 2013 de la Consejería de Agricultura y Agua, por la que se regula la pesquería del chanquete (Aphia minuta) en aguas interiores de la Región de Murcia ”, Publicatieblad van Murcia 78 van 6.4.2013, blz. 13950. ( 3 ) PB L 343 van 22.12.2009, blz. 1 .",
  "source": "EUR LEX"
}