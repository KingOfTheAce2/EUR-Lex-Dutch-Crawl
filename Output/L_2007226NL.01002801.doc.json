{
  "url": "http://www.w3.org/1999/xhtml\">",
  "content": "L_2007226NL.01002801.xml 30.8.2007 NL Publicatieblad van de Europese Unie L 226/28 BESCHIKKING VAN DE COMMISSIE van 27 augustus 2007 over de toewijzing aan Ierland en het Verenigd Koninkrijk van extra zeedagen voor een proefproject met uitgebreidere gegevens overeenkomstig bijlage IIA bij Verordening (EG) nr. 41/2007 van de Raad (Kennisgeving geschied onder nummer C(2007) 3983) (Slechts de tekst in de Engelse taal is authentiek) (2007/593/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 41/2007 van de Raad van 21 december 2006 tot vaststelling, voor 2007, van de vangstmogelijkheden voor sommige visbestanden en groepen visbestanden welke in de wateren van de Gemeenschap en, voor vaartuigen van de Gemeenschap, in andere wateren met vangstbeperkingen van toepassing zijn, en tot vaststelling van de bij de visserij in acht te nemen voorschriften ( 1 ) , en met name op de punten 11.4 en 11.5 van bijlage IIA, Overwegende hetgeen volgt: (1) In bijlage IIA bij Verordening (EG) nr. 41/2007 is onder meer het maximumaantal dagen per jaar vastgesteld waarop een vaartuig van de Gemeenschap zich in de Ierse Zee mag bevinden als het aan boord trawls, Deense zegennetten of soortgelijk vistuig, met uitzondering van boomkorren, heeft. (2) Op grond van Verordening (EG) nr. 41/2007 kan de Commissie de lidstaten zes of twaalf extra zeedagen in de Ierse Zee toewijzen op basis van een proefproject met uitgebreidere gegevens. (3) Op 30 april 2007 hebben Ierland en het Verenigd Koninkrijk een gezamenlijk voorstel voor een dergelijk project voorgelegd. Dit voorstel is op 13 juni 2007 goedgekeurd. (4) Met het oog op het proefproject met uitgebreidere gegevens moeten voor vaartuigen die de vlag van Ierland of het Verenigd Koninkrijk voeren, zes of twaalf extra dagen van aanwezigheid in de Ierse zee worden toegekend naargelang van de maaswijdte van het vistuig dat zich aan boord bevindt, HEEFT DE VOLGENDE BESCHIKKING GEGEVEN: Artikel 1 Voor de vaartuigen die de vlag van Ierland of het Verenigd Koninkrijk voeren en betrokken zijn bij het proefproject met uitgebreidere gegevens dat op 30 april 2007 is ingediend, wordt het in tabel I bij bijlage IIA bij Verordening (EG) nr. 41/2007 vastgestelde maximumaantal zeedagen in het in punt 2.1, onder c), van die bijlage bedoelde gebied, als volgt verhoogd: a) met zes dagen voor vaartuigen die vistuig aan boord hebben als bedoeld in punt 4.1, onder a), iv) en punt 4.1, onder a), v), van die bijlage; b) met twaalf dagen voor vaartuigen die vistuig aan boord hebben als bedoeld in punt 4.1, onder a), van bijlage IIA bij Verordening (EG) nr. 41/2007, met uitzondering van vistuig als bedoeld in punt 4.1, onder a), iv) en punt 4.1, onder a), v), van die bijlage. Artikel 2 1.   Zeven dagen na de bekendmaking van deze beschikking in het Publicatieblad van de Europese Unie dienen Ierland en het Verenigd Koninkrijk bij de Commissie een volledige lijst in van de vaartuigen die voor deelname aan het proefproject met uitgebreidere gegevens geselecteerd zijn. 2.   Alleen vaartuigen die voor het proefproject met uitgebreidere gegevens geselecteerd zijn en daaraan tot het einde ervan deelnemen, komen in aanmerking voor de in artikel 1 omschreven toewijzing van extra dagen. Artikel 3 Twee maanden na afloop van het proefproject met uitgebreidere gegevens dienen Ierland en het Verenigd Koninkrijk bij de Commissie een verslag in over de resultaten van het proefproject met uitgebreidere gegevens. Artikel 4 Deze beschikking is gericht tot Ierland en het Verenigd Koninkrijk van Groot-Brittannië en Noord-Ierland. Gedaan te Brussel, 27 augustus 2007. Voor de Commissie Joe BORG Lid van de Commissie ( 1 ) PB L 15 van 20.1.2007, blz. 1 . Verordening laatstelijk gewijzigd bij Verordening (EG) nr. 898/2007 ( PB L 196 van 28.7.2007, blz. 22 ).",
  "source": "EUR LEX"
}