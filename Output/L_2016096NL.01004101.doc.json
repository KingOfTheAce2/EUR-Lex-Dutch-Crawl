{
  "url": "http://www.w3.org/1999/xhtml\"><!--",
  "content": "L_2016096NL.01004101.xml 12.4.2016 NL Publicatieblad van de Europese Unie L 96/41 BESLUIT (GBVB) 2016/565 VAN DE RAAD van 11 april 2016 tot wijziging van Besluit 2011/235/GBVB betreffende beperkende maatregelen tegen bepaalde personen en entiteiten vanwege de situatie in Iran DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 12 april 2011 Besluit 2011/235/GBVB ( 1 ) vastgesteld. (2) Op basis van een evaluatie van Besluit 2011/235/GBVB, heeft de Raad besloten dat de daarin vervatte beperkende maatregelen moeten worden verlengd tot en met 13 april 2017. (3) De Raad heeft eveneens besloten dat de vermeldingen voor bepaalde personen in de bijlage bij Besluit 2011/235/GBVB moeten worden geactualiseerd. (4) Daarnaast zijn er in het geval van twee personen niet langer redenen voor handhaving op de lijst van aan beperkende maatregelen onderworpen personen en entiteiten in de bijlage bij Besluit 2011/235/GBVB, en derhalve moeten de vermeldingen die op hen betrekking hebben, worden geschrapt. (5) Besluit 2011/235/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 In artikel 6 van Besluit 2011/235/GBVB wordt lid 2 vervangen door: „2.   Dit besluit is van toepassing tot en met 13 april 2017. Het wordt voortdurend geëvalueerd. Het wordt zo nodig verlengd of gewijzigd, indien de Raad van oordeel is dat de doelstellingen ervan niet zijn verwezenlijkt.”. Artikel 2 De bijlage bij Besluit 2011/235/GBVB wordt gewijzigd overeenkomstig de bijlage bij dit besluit. Artikel 3 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Luxemburg, 11 april 2016. Voor de Raad De voorzitter M.H.P. VAN DAM ( 1 ) Besluit 2011/235/GBVB van de Raad van 12 april 2011 betreffende beperkende maatregelen tegen bepaalde personen en entiteiten vanwege de situatie in Iran ( PB L 100 van 14.4.2011, blz. 51 ). BIJLAGE 1. De vermeldingen voor de volgende personen worden geschrapt van de lijst in de bijlage bij Besluit 2011/235/GBVB: 5. HAMEDANI Hossein 71. SHARIFI Malek Ajdar 2. De vermeldingen voor de volgende personen in de bijlage bij Besluit 2011/235/GBVB worden vervangen door de volgende vermeldingen: Personen Naam Informatie ter identificatie Motivering Datum van plaatsing op de lijst „1. AHMADI-MOQADDAM Esmail Geboorteplaats: Teheran (Iran) — Geboortedatum: 1961 Hoge adviseur voor veiligheidsaangelegenheden bij het hoofd van de generale staf van de strijdkrachten. Voormalig hoofd van de nationale politie van Iran (tot begin 2015). Troepen onder zijn commando hebben brute aanvallen uitgevoerd op vreedzame protesten en een gewelddadige aanval op de slaapzalen van de Universiteit van Teheran op 15 juni 2009. 2. ALLAHKARAM Hossein Geboorteplaats: Najafabad (Iran) — Geboortedatum: 1945 Hoofd van Ansar-e Hezbollah en kolonel in de IRGC. Medeoprichter van Ansar-e Hezbollah. Onder zijn leiderschap was deze paramilitaire troepenmacht verantwoordelijk voor extreem geweld tijdens het optreden tegen studenten en universiteiten in 1999, 2002 en 2009. 4. FAZLI Ali Plaatsvervangend bevelhebber van de Basij, voormalig hoofd van het Seyyed al-Shohada-korps van de IRGC, provincie Teheran (tot februari 2010). Het Seyyed al-Shohada-korps is belast met de veiligheid in de provincie Teheran en speelde onder zijn verantwoordelijkheid een hoofdrol bij de brute repressie van demonstranten in 2009. 8. MOTLAGH Bahram Hosseini Hoofd van de militaire academie („Army Command and General Staff College” — DAFOOS). Voormalig hoofd van het Seyyed al-Shohada-korps van de IRGC, provincie Teheran. Het Seyyed al-Shohada-korps speelde onder zijn verantwoordelijkheid een hoofdrol in het organiseren van de repressie van de protesten. 10. RADAN Ahmad-Reza Geboorteplaats: Isfahan (Iran) — Geboortedatum: 1963 Hij leidt het Centrum voor strategische studies van de Iraanse rechtshandhavingsmacht, een aan de Nationale Politie verbonden orgaan. Voormalig hoofd van het Centrum strategische studies van de politie, voormalig plaatsvervangend hoofd van de Nationale Politie van Iran (tot juni 2014). Als plaatsvervangend hoofd van de Nationale Politie sinds 2008 was Radan verantwoordelijk voor mishandeling, moord en willekeurige aanhoudingen en detenties van demonstranten door de politie. 12.4.2011 14. SHARIATI Seyeed Hassan Adviseur en lid van de 28e afdeling van het Hooggerechtshof. Voormalig hoofd van het gerechtelijk apparaat van Mashhad (tot september 2014). Processen onder zijn supervisie werden summier en in besloten zittingen gevoerd, zonder inachtneming van de basisrechten van de aangeklaagden, en op grond van bekentenissen die onder druk en door folteringen verkregen waren. Massale vonnissen met als gevolg doodvonnissen zonder eerlijke hoorzittingen. 12.4.2011 16. HADDAD Hassan (alias Hassan ZAREH DEHNAVI) Plaatsvervangend veiligheidsfunctionaris van de revolutionaire rechtbank van Teheran. Voormalig rechter, revolutionaire rechtbank van Teheran, nummer 26. Was belast met de zaak van gedetineerden na de crises die volgden op de verkiezingen en bedreigde geregeld gezinnen van gedetineerden om hun het zwijgen op te leggen. Hielp bij het uitvaardigen van arrestatiebevelen voor het detentiecentrum van Kahrizak. In november 2014 is zijn betrokkenheid bij de dood van gedetineerden officieel erkend door de Iraanse autoriteiten. 12.4.2011 17. SOLTANI Hodjatoleslam Seyed Mohammad Hoofd van de Organisatie voor islamitische propaganda in de provincie Khorasan-Razavi. Voormalig rechter, revolutionaire rechtbank van Mashhad. Zijn processen waren summier en vonden plaats achter gesloten deuren, zonder eerbiediging van de basisrechten van de beschuldigden. Massale vonnissen met als gevolg doodvonnissen zonder eerlijke hoorzittingen. 23. PIR-ABASSI Abbas Voormalig rechter, revolutionaire rechtbank van Teheran, afdeling 26. Wordt momenteel wellicht naar een andere functie overgeplaatst. Was belast met zaken van na de verkiezingen, sprak langdurige gevangenisstraffen uit tijdens oneerlijke processen tegen mensenrechtenactivisten en meerdere doodstraffen tegen manifestanten. 12.4.2011 24. MORTAZAVI Amir Plaatsvervangend hoofd van de eenheid sociale zaken en criminaliteitspreventie bij de rechterlijke macht in de provincie Khorasan-Razavi. Voormalig plaatsvervangend aanklager van Mashhad. Zijn processen waren summier en vonden plaats achter gesloten deuren, zonder eerbiediging van de basisrechten van de beschuldigden. Massale vonnissen met als gevolg doodvonnissen zonder eerlijke hoorzittingen. 26. SHARIFI Malek Adjar Rechter bij het Hooggerechtshof. Voormalig hoofd van de rechterlijke macht van Oost-Azerbeidzjan. Verantwoordelijk voor proces van Sakineh Mohammadi-Ashtiani. 34. AKBARSHAHI Ali-Reza Directeur-generaal van het hoofdkwartier voor drugscontrole van Iran (ook bekend als hoofdkwartier voor drugsbestrijding). Voormalig bevelhebber van de politie van Teheran. Onder zijn leiding was de politie verantwoordelijk voor het gebruik van niet-gewettigd geweld tegen verdachten bij hun aanhouding en tijdens hun voorlopige hechtenis. De politie van Teheran was tevens betrokken bij de invallen in de slaapzalen van de universiteit van Teheran in juni 2009, waarbij volgens een commissie van de Majlis van Iran meer dan 100 studenten werden verwond door de politiediensten en leden van de Basij. 10.10.2011 40. HABIBI Mohammad Reza Voormalig plaatsvervangend aanklager van Ishafan. Wordt momenteel wellicht naar een andere functie overgeplaatst. Medeplichtig aan het voeren van processen waarbij de verdediging een eerlijk proces werd ontzegd. Een voorbeeld hiervan is de zaak van Abdollah Fathi, die in mei 2011 werd geëxecuteerd nadat Habibi tijdens het proces in maart 2010 Fathi's recht om te worden gehoord en zijn problemen met zijn geestelijke gezondheid had genegeerd. Hij is derhalve medeplichtig aan de ernstige schending van het recht op een eerlijke rechtsbedeling, hetgeen heeft bijgedragen tot een buitensporig en toenemend gebruik van de doodstraf en een sterke stijging van het aantal executies sinds begin 2011. 10.10.2011 43. JAVANI Yadollah Geboorteplaats: Isfahan — Geboortedatum: 1956 Adviseur van de vertegenwoordiger van de opperste leider bij de IRGC. Spreekt zich in de media regelmatig uit als een vertegenwoordiger van de harde lijn van het regime. Hij was een van de eerste hoge ambtenaren die verzochten om de aanhouding van Moussavi, Karroubi en Khatami. Hij steunde herhaaldelijk het gebruik van geweld en harde ondervragingstactieken tegen betogers na de verkiezingen (en rechtvaardigde het registeren van bekentenissen voor de televisie), en gaf onder meer opdracht tot de niet-gewettigde mishandeling van dissidenten via publicaties die onder de IRGC en de Basij-militie werden verspreid. 10.10.2011 50. OMIDI Mehrdad Hoofd van de inlichtingendiensten van de Iraanse Politie. Voormalig hoofd van de eenheid computercriminaliteit van de Iraanse Politie. Hij is verantwoordelijk voor duizenden onderzoeken en aanklachten tegen hervormers en politieke tegenstanders die het internet gebruiken. Hij is derhalve verantwoordelijk voor ernstige schendingen van de mensenrechten bij de repressie tegen personen die opkomen voor hun legitieme rechten, waaronder het recht op vrije meningsuiting. 10.10.2011 59. BAKHTIARI Seyyed Morteza Geboorteplaats: Mashad (Iran) — Geboortedatum: 1952 Functionaris van de Speciale Rechtbank voor geestelijken. Voormalig minister van Justitie (van 2009 tot 2013). Toen hij minister van Justitie was, verslechterden de omstandigheden in de gevangenissen tot ver onder algemeen aanvaarde internationale normen, en werden gevangenen op ruime schaal mishandeld. Voorts speelde hij een cruciale rol bij het bedreigen en terroriseren van de Iraanse diaspora, door aan te kondigen dat een bijzondere rechtbank zou worden ingesteld speciaal voor het berechten van de in het buitenland levende Iraniërs. Mede door zijn toedoen kende Iran een sterke toename van het aantal terechtstellingen, onder meer van geheime terechtstellingen die niet door de regering worden aangekondigd, en terechtstellingen voor drugsdelicten. 10.10.2011 61. MOSLEHI Heydar (alias: MOSLEHI Heidar; MOSLEHI Haidar) Geboorteplaats: Isfahan (Iran) — Geboortedatum: 1956 Adviseur voor de opperste rechtspraak bij de IRGC. Hoofd van de organisatie voor publicaties over de rol van de geestelijkheid in oorlogstijd. Voormalig minister van Inlichtingen (2009-2013). Onder zijn leiding heeft het Ministerie van Inlichtingen de wijdverbreide praktijken van willekeurige detentie en vervolging van betogers en dissidenten voortgezet. Het Ministerie van Inlichtingen beheert afdeling 209 van de gevangenis van Evin, waar vele activisten worden opgesloten wegens hun vreedzame activiteiten tegen de huidige regering. Ondervragers van het Ministerie van Inlichtingen hebben gevangenen in afdeling 209 onderworpen aan afranselingen en aan geestelijk en seksueel misbruik. 10.10.2011 62. ZARGHAMI Ezzatollah Geboorteplaats: Dezful (Iran) — Geboortedatum: 22 juli 1959 Lid van de Hoge Raad voor cyberspace en de Raad van de culturele revolutie. Voormalig hoofd van de nationale omroep (Islamic Republic of Iran Broadcasting — IRIB) tot november 2014. Als hoofd van de IRIB was hij verantwoordelijk voor het volledige programmeringsbeleid. De IRIB heeft in augustus 2009 en december 2011 een aantal gedwongen bekentenissen van gedetineerden en een reeks „schijnprocessen” uitgezonden, die duidelijk in strijd waren met de internationale rechtsregels inzake een eerlijk proces en het recht op een eerlijke rechtsbedeling. 23.3.2012 63. TAGHIPOUR Reza Geboorteplaats: Maragheh (Iran) — Geboortedatum: 1957 Lid van de Hoge Raad voor cyberspace. Lid van de Stadsraad van Teheran. Voormalig minister van Informatie en Communicatie (2009-2012). Als minister van Informatie behoorde hij tot de topfunctionarissen die verantwoordelijk zijn voor de censuur en de controle van het internetverkeer en diverse andere vormen van communicatie (met name mobiele telefonie). Bij verhoren van politieke gevangenen maken de ondervragers gebruik van de privégegevens, persoonlijke e-mailberichten en communicatie van de gevangenen. Sedert de presidentsverkiezingen van 2009 is het al herhaaldelijk voorgevallen dat tijdens straatprotesten het mobieletelefoon- en sms-verkeer werd afgesneden, satelliettelevisiekanalen werden gestoord en de toegang tot het internet lokaal werd afgesloten of op zijn minst vertraagd. 23.3.2012 64. KAZEMI Toraj Hoofd van het door de EU op de lijst geplaatste Centrum voor onderzoek naar georganiseerde misdaad (ook bekend als: Cybercriminaliteitsbureau of Cyberpolitie). In die hoedanigheid heeft hij een campagne aangekondigd waarbij hackers zouden worden aangeworven om in opdracht van de regering de informatie op het internet beter te controleren en „schadelijke” websites te bestoken. 23.3.2012 69. MORTAZAVI Seyyed Solat Geboorteplaats: Farsan, Tchar Mahal-o-Bakhtiari (Zuid) — (Iran) — Geboortedatum: 1967 Burgemeester van de op een na grootste stad van Iran, Mashad, waar regelmatig openbare terechtstellingen plaatsvinden. Voormalig viceminister van Binnenlandse Zaken, belast met Politieke Zaken. Hij was verantwoordelijk voor het organiseren van repressie tegen degen die opkomen voor hun legitieme rechten, zoals de vrijheid van meningsuiting. Later benoemd tot hoofd van de Iraanse Verkiezingscommissie voor de parlementsverkiezingen in 2012 en de presidentsverkiezingen in 2013. 23.3.2012 73. FAHRADI Ali Openbaar aanklager van Karaj. Verantwoordelijk voor ernstige schendingen van de mensenrechten, zoals processen waarin de doodstraf wordt uitgesproken. Tijdens zijn termijn als aanklager is het aantal terechtstellingen in de regio van Karaj, waarvoor hij verantwoordelijkheid draagt, sterk toegenomen. 23.3.2012”",
  "source": "EUR LEX"
}