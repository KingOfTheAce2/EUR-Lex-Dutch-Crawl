{
  "url": "http://www.w3.org/1999/xhtml\">",
  "content": "L_2013313NL.01000101.xml 22.11.2013 NL Publicatieblad van de Europese Unie L 313/1 BESLUIT VAN DE RAAD van 15 november 2013 betreffende de ondertekening namens de Europese Unie van de Overeenkomst tussen de Europese Unie en de Franse Republiek met het oog op de toepassing van de Uniewetgeving betreffende de belasting van spaartegoeden en de administratieve samenwerking op het gebied van de belastingen ten aanzien van de Gemeenschap Saint-Barthélemy (2013/671/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name de artikelen 113 en 115 in samenhang met artikel 218, lid 5, en artikel 218, lid 8, tweede alinea, Gezien het voorstel van de Europese Commissie, Overwegende hetgeen volgt: (1) Overeenkomstig de bepalingen van Besluit 2010/718/EU van de Europese Raad ( 1 ) is het eiland Saint-Barthélemy met ingang van 1 januari 2012 niet langer een ultraperifeer gebied van de Europese Unie, maar heeft het de LGO-status (landen en gebieden overzee) verworven als bedoeld in het vierde deel van het Verdrag betreffende de werking van de Europese Unie (VWEU). Opdat deze omschakeling de belangen van de Unie onverlet zou laten, heeft de Franse Republiek zich ertoe verplicht de noodzakelijke overeenkomsten te sluiten, teneinde onder meer te garanderen dat de mechanismen van Richtlijn 2011/16/EU van de Raad ( 2 ) en Richtlijn 2003/48/EG van de Raad ( 3 ) ook na de statuswijziging toepassing zullen vinden ten aanzien van Saint-Barthélemy. (2) Nadat zij daartoe machtiging had gekregen van de Raad op 20 oktober 2011, heeft de Commissie met de Franse Republiek onderhandeld over een overeenkomst tussen de Europese Unie en de Franse Republiek, met het oog op de toepassing van de Uniewetgeving betreffende de belasting van spaartegoeden en de administratieve samenwerking op het gebied van de belastingen ten aanzien van de Gemeenschap Saint-Barthélemy („de overeenkomst”). (3) De overeenkomst moet garanderen dat de mechanismen van Richtlijnen 2011/16/EU en 2003/48/EG, die met name tot doel hebben grensoverschrijdende belastingfraude en -ontduiking te bestrijden, ook ondanks de statuswijziging toepassing zullen vinden ten aanzien van Saint-Barthélemy. (4) De overeenkomst dient namens de Unie te worden ondertekend, onder voorbehoud van de sluiting ervan op een later tijdstip, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening, namens de Unie, van de Overeenkomst tussen de Europese Unie en de Franse Republiek met het oog op de toepassing van de Uniewetgeving betreffende de belasting van spaartegoeden en de administratieve samenwerking op het gebied van de belastingen ten aanzien van de Gemeenschap Saint-Barthélemy, onder voorbehoud van de sluiting van de overeenkomst. De tekst van de overeenkomst is aan dit besluit gehecht ( 4 ) . Artikel 2 De voorzitter van de Raad wordt gemachtigd om de persoon/personen aan te wijzen die bevoegd is/zijn om de overeenkomst namens de Unie te ondertekenen. Artikel 3 Dit besluit treedt in werking op de dag waarop het wordt vastgesteld. Gedaan te Brussel, 15 november 2013. Voor de Raad De voorzitter R. ŠADŽIUS ( 1 ) Besluit 2010/718/EU van de Europese Raad van 29 oktober 2010 tot wijziging van de status van het eiland Saint-Barthélemy ten aanzien van de Europese Unie ( PB L 325 van 9.12.2010, blz. 4 ). ( 2 ) Richtlijn 2011/16/EU van de Raad van 15 februari 2011 betreffende de administratieve samenwerking op het gebied van de belastingen en tot intrekking van Richtlijn 77/799/EEG ( PB L 64 van 11.3.2011, blz. 1 ). ( 3 ) Richtlijn 2003/48/EG van de Raad van 3 juni 2003 betreffende belastingheffing op inkomsten uit spaargelden in de vorm van rentebetaling ( PB L 157 van 26.6.2003, blz. 38 ). ( 4 ) De tekst van de overeenkomst zal samen met het besluit betreffende het sluiten ervan worden bekendgemaakt.",
  "source": "EUR LEX"
}