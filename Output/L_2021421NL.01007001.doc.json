{
  "url": "http://www.w3.org/1999/xhtml\"><!--",
  "content": "L_2021421NL.01007001.xml 26.11.2021 NL Publicatieblad van de Europese Unie L 421/70 BESLUIT (GBVB) 2021/2074 VAN DE RAAD van 25 november 2021 tot wijziging van Besluit (GBVB) 2017/2370 ter ondersteuning van de Haagse Gedragscode en de non-proliferatie van ballistische raketten in het kader van de uitvoering van de EU-strategie ter bestrijding van de verspreiding van massavernietigingswapens DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, en artikel 31, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 18 december 2017 heeft de Raad Besluit (GBVB) 2017/2370 ( 1 ) vastgesteld, waarbij de technische uitvoering van bepaalde projecten werd toevertrouwd aan de Fondation pour la recherche stratégique (FRS). (2) Overeenkomstig artikel 3, lid 3, van Besluit (GBVB) 2017/2370 is op 21 december 2017 een subsidieovereenkomst met de FRS ondertekend. De subsidieovereenkomst zou op 21 december 2020 verstrijken. (3) Op 26 mei 2020 heeft de FRS verzocht om verlenging van de uitvoeringstermijn van Besluit (GBVB) 2017/2370 tot en met 20 december 2021. Het verzoek om verlenging hield verband met de COVID-19-pandemie, en met name met het uitstel van een aantal van de in artikel 1 van dat besluit bedoelde activiteiten en de terughoudendheid van nationale overheden in programmalanden om de organisatie van dergelijke activiteiten te bespreken gezien de heersende onzekerheid door die pandemie. (4) Op 20 juli 2020 heeft de Raad Besluit (GBVB) 2020/1066 ( 2 ) vastgesteld, waarbij Besluit (GBVB) 2017/2370 werd gewijzigd door de geldigheidsdatum ervan te verlengen tot 20 december 2021. (5) Op 27 september 2021 heeft de FRS vanwege de aanhoudende impact van de COVID-19-pandemie en de daarmee verband houdende reisbeperkingen op haar geplande activiteiten, verzocht Besluit (GBVB) 2017/2370 nog eens te verlengen met 13 maanden tot en met 21 januari 2023. (6) De in artikel 1 van Besluit (GBVB) 2017/2370 bedoelde activiteiten kunnen tot en met 21 januari 2023 worden voortgezet zonder gevolgen voor de financiële middelen. (7) Besluit (GBVB) 2017/2370 moet daarom dienovereenkomstig gewijzigd worden, HEEFT HET VOLGENDE BESLUIT VASTGESTELD: Artikel 1 In artikel 5 van Besluit (GBVB) 2017/2370 wordt lid 2 vervangen door: “2.   Dit besluit vervalt op 21 januari 2023.”. Artikel 2 Dit besluit treedt in werking op de datum waarop het wordt vastgesteld. Gedaan te Brussel, 25 november 2021. Voor de Raad De voorzitter Z. POČIVALŠEK ( 1 ) Besluit (GBVB) 2017/2370 van de Raad van 18 december 2017 ter ondersteuning van de Haagse Gedragscode en de non-proliferatie van ballistische raketten in het kader van de uitvoering van de EU-strategie ter bestrijding van de verspreiding van massavernietigingswapens ( PB L 337 van 19.12.2017, blz. 28 ). ( 2 ) Besluit (GBVB) 2020/1066 van de Raad van 20 juli 2020 tot wijziging van Besluit (GBVB) 2017/2370 ter ondersteuning van de Haagse Gedragscode en de non-proliferatie van ballistische raketten in het kader van de uitvoering van de EU-strategie ter bestrijding van de verspreiding van massavernietigingswapens ( PB L 234 I van 21.7.2020, blz. 1 ).",
  "source": "EUR LEX"
}