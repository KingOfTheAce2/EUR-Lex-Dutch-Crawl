{
  "url": "http://www.w3.org/1999/xhtml\">",
  "content": "L_2016151NL.01000401.xml 8.6.2016 NL Publicatieblad van de Europese Unie L 151/4 UITVOERINGSVERORDENING (EU) 2016/892 VAN DE COMMISSIE van 7 juni 2016 betreffende de verlenging van de overgangsperioden in verband met de eigenvermogensvereisten voor blootstellingen aan centrale tegenpartijen in Verordening (EU) nr. 575/2013 en Verordening (EU) nr. 648/2012 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 575/2013 van het Europees Parlement en de Raad van 26 juni 2013 betreffende prudentiële vereisten voor kredietinstellingen en beleggingsondernemingen en tot wijziging van Verordening (EU) nr. 648/2012 ( 1 ) , en met name artikel 497, lid 3, Overwegende hetgeen volgt: (1) Teneinde verstoringen op internationale financiële markten te voorkomen en te vermijden dat instellingen nadeel ondervinden doordat hun tijdens het proces van vergunningverlening aan en erkenning van bestaande centrale tegenpartijen (hierna „CTP's” genoemd) hogere eigenvermogensvereisten worden opgelegd, voorziet artikel 497, leden 1 en 2, van Verordening (EU) nr. 575/2013 in een overgangsperiode waarin alle CTP's waarmee in de Unie gevestigde instellingen transacties clearen als gekwalificeerde CTP's kunnen worden beschouwd. (2) Bij Verordening (EU) nr. 575/2013 wordt Verordening (EU) nr. 648/2012 ( 2 ) gewijzigd wat betreft bepaalde inputs voor de berekening van de eigenvermogensvereisten van instellingen voor blootstellingen met betrekking tot CTP's. Overeenkomstig artikel 89, lid 5 bis, van Verordening (EU) nr. 648/2012 moeten bepaalde CTP's daarom gedurende een beperkte periode het totale bedrag rapporteren van de initiële marge die zij van hun clearingleden hebben ontvangen. Die overgangsperiode stemt overeen met de periode die is vastgelegd in artikel 497 van Verordening (EU) nr. 575/2013. (3) Beide overgangsperioden zouden op 15 juni 2014 aflopen. (4) Krachtens artikel 497, lid 3, van Verordening (EU) nr. 575/2013 is de Commissie in uitzonderlijke omstandigheden gemachtigd een uitvoeringshandeling vast te stellen tot verlenging van de overgangsperiode wat betreft de eigenvermogensvereisten met zes maanden. Deze verlenging moet ook gelden voor de in artikel 89, lid 5 bis, van Verordening (EU) nr. 648/2012 vastgelegde termijnen. Die overgangsperioden zijn verlengd tot 15 juni 2016 bij Uitvoeringsverordeningen (EU) nr. 591/2014 ( 3 ) , (EU) nr. 1317/2014 ( 4 ) , (EU) 2015/880 ( 5 ) en (EU) 2015/2326 ( 6 ) van de Commissie. (5) Het proces van vergunningverlening aan bestaande CTP's die in de Unie zijn gevestigd, is volop aan de gang maar zal op 15 juni 2016 nog niet zijn voltooid. Nog steeds wachten twee in de Unie gevestigde CTP's op toestemming. Als de overgangsperiode niet wordt verlengd, zouden voor in de Unie gevestigde instellingen met blootstellingen aan die twee CTP's de eigenvermogensvereisten voor die blootstellingen significant stijgen. Hoewel dergelijke stijgingen mogelijk slechts van tijdelijke aard zijn, zouden zij ertoe kunnen leiden dat die instellingen zich als directe deelnemers aan die CTP's terugtrekken of dat het aanbod van clearingdiensten aan de cliënten van die instellingen, althans tijdelijk, staakt, waardoor de markten waarin die instellingen opereren en mogelijk de markten van de Unie in het algemeen zouden worden verstoord. (6) Van de in derde landen gevestigde CTP's die erkenning hebben aangevraagd, zijn er tot dusver reeds 17 door de Europese Autoriteit voor effecten en markten (ESMA) erkend. Daarvan zijn zes CTP's uit Canada, Mexico, Zuid-Afrika en Zwitserland erkend na de vaststelling van Uitvoeringsverordening (EU) 2015/2326. Voorts kunnen CTP's uit Zuid-Korea en de Verenigde Staten van Amerika worden erkend op basis van Uitvoeringsbesluit (EU) 2015/2038 van de Commissie ( 7 ) respectievelijk Uitvoeringsbesluit (EU) 2016/377 van de Commissie ( 8 ) . De resterende CTP's uit derde landen wachten echter nog steeds op erkenning en het erkenningsproces zal niet tegen 15 juni 2016 voltooid zijn. De markten waarop deze resterende CTP's actief zijn, zouden eveneens ernstig kunnen worden verstoord ingeval de overgangsperiode voor instellingen met blootstellingen aan die CTP's niet om dezelfde redenen wordt verlengd als in geval van de niet-verlenging van de overgangsperioden voor CTP's die in de Unie zijn gevestigd. (7) De noodzaak om verstoring op markten binnen en buiten de Unie te vermijden die eerder tot de verlenging van de in artikel 497, leden 1 en 2, van Verordening (EU) nr. 575/2013 vastgelegde overgangsperiode heeft geleid, zou derhalve blijven bestaan na het aflopen van de verlenging van de overgangsperiode vervat in Uitvoeringsverordening (EU) 2015/2326. Een verdere verlenging van de overgangsperiode moet in de Unie gevestigde instellingen (of hun buiten de Unie gevestigde dochterondernemingen) in staat stellen een significante stijging van de eigenvermogensvereisten te vermijden omdat het vergunnings- of erkenningsproces niet is voltooid van CTP's die op een levensvatbare en toegankelijke wijze het specifieke type clearingdiensten aanbieden die in de Unie gevestigde instellingen (of hun buiten de Unie gevestigde dochterondernemingen) vereisen. Het verdient derhalve aanbeveling de overgangsperioden met nog eens zes maanden te verlengen. (8) De in deze verordening vervatte maatregelen zijn in overeenstemming met het advies van het Europees Comité voor het bankwezen, HEEFT DE VOLGENDE VERORDENING VASTGESTELD: Artikel 1 De termijnen van 15 maanden waarvan sprake in artikel 497, leden 1 en 2, van Verordening (EU) nr. 575/2013 respectievelijk artikel 89, lid 5 bis, eerste en tweede alinea, van Verordening (EU) nr. 648/2012, zoals verlengd ingevolge artikel 1 van Uitvoeringsverordeningen (EU) nr. 591/2014, (EU) nr. 1317/2014, (EU) 2015/880 en (EU) 2015/2326 worden met nog eens zes maanden verlengd tot en met 15 december 2016. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 juni 2016. Voor de Commissie De voorzitter Jean-Claude JUNCKER ( 1 ) PB L 176 van 27.6.2013, blz. 1 . ( 2 ) Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( PB L 201 van 27.7.2012, blz. 1 ) ( 3 ) Uitvoeringsverordening (EU) nr. 591/2014 van de Commissie van 3 juni 2014 betreffende de verlenging van de overgangsperioden in verband met de eigenvermogensvereisten voor blootstellingen met betrekking tot centrale tegenpartijen in Verordening (EU) nr. 575/2013 en Verordening (EU) nr. 648/2012 van het Europees Parlement en de Raad ( PB L 165 van 4.6.2014, blz. 31 ). ( 4 ) Uitvoeringsverordening (EU) nr. 1317/2014 van de Commissie van 11 december 2014 betreffende de verlenging van de overgangsperioden in verband met de eigenvermogensvereisten voor blootstellingen met betrekking tot centrale tegenpartijen in Verordeningen (EU) nr. 575/2013 en (EU) nr. 648/2012 van het Europees Parlement en de Raad ( PB L 355 van 12.12.2014, blz. 6 ). ( 5 ) Uitvoeringsverordening (EU) 2015/880 van de Commissie van 4 juni 2015 betreffende de verlenging van de overgangsperioden in verband met de eigenvermogensvereisten voor blootstellingen met betrekking tot centrale tegenpartijen in de Verordeningen (EU) nr. 575/2013 en (EU) nr. 648/2012 van het Europees Parlement en de Raad ( PB L 143 van 9.6.2015, blz. 7 ). ( 6 ) Uitvoeringsverordening (EU) 2015/2326 van de Commissie van 11 december 2015 betreffende de verlenging van de overgangsperioden in verband met de eigenvermogensvereisten voor blootstellingen met betrekking tot centrale tegenpartijen in Verordening (EU) nr. 575/2013 en Verordening (EU) nr. 648/2012 van het Europees Parlement en de Raad ( PB L 328 van 12.12.2015, blz. 108 ). ( 7 ) Uitvoeringsbesluit (EU) 2015/2038 van de Commissie van 13 november 2015 betreffende de gelijkwaardigheid van het regelgevingskader van de Republiek Korea voor centrale tegenpartijen aan de vereisten van Verordening (EU) nr. 648/2012 van het Europees Parlement en de Raad betreffende otc-derivaten, centrale tegenpartijen en transactieregisters ( PB L 298 van 14.11.2015, blz. 25 ). ( 8 ) Uitvoeringsbesluit (EU) 2016/377 van de Commissie van 15 maart 2016 betreffende de gelijkwaardigheid van het regelgevingskader van de Verenigde Staten van Amerika voor centrale tegenpartijen, waaraan een vergunning is verleend door en die onder toezicht staan van de Commodity Futures Trading Commission, aan de vereisten van Verordening (EU) nr. 648/2012 van het Europees Parlement en de Raad ( PB L 70 van 16.3.2016, blz. 32 ).",
  "source": "EUR LEX"
}