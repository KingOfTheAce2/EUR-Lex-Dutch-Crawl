{
  "url": "http://www.w3.org/1999/xhtml\"><!--",
  "content": "L_2018092NL.01000101.xml 10.4.2018 NL Publicatieblad van de Europese Unie L 92/1 UITVOERINGSVERORDENING (EU) 2018/553 VAN DE COMMISSIE van 3 april 2018 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 april 2018. Voor de Commissie, namens de voorzitter, Stephen QUEST Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een artikel dat bestaat uit twee buizen die door klemmen worden vastgehouden; de totale lengte is ongeveer 150 cm en de buizen hebben elk een diameter van ongeveer 0,8 cm. De buizen zijn gelast en vervaardigd van een aluminiumlegering. Het artikel is ontworpen om te worden gebruikt in motorvoertuigen om de koelvloeistof van de motor naar de warmtewisselaar onder het dashboard van het voertuig te brengen. Zie afbeelding ( *1 ) . 7608 20 20 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 7608 , 7608 20  en 7608 20 20 . Indeling onder GN-code 8415 90 00  als delen van machines en apparaten voor de regeling van het klimaat in besloten ruimten, onder GN-code 8419 90 85  als andere delen van toestellen voor de behandeling van stoffen volgens werkwijzen waarbij temperatuurverandering nodig is, of onder GN-code 8708 91 99  als andere delen van radiatoren van motorvoertuigen is uitgesloten omdat het artikel op basis van zijn objectieve kenmerken niet identificeerbaar is als uitsluitend of hoofdzakelijk bestemd voor gebruik met dergelijke artikelen (zie aantekening 2b) op afdeling XVI en aantekening 3 op afdeling XVII). Het artikel moet daarom worden ingedeeld onder GN-code 7608 20 20  als buizen en pijpen van aluminium, van gelaste aluminiumlegeringen. ( *1 ) De afbeelding is louter ter informatie.",
  "source": "EUR LEX"
}