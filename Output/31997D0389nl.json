{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997D0389:NL:HTML\">",
  "content": "EUR-Lex - 31997D0389 - NL Avis juridique important | 31997D0389 97/389/EG: Besluit van de Raad van 21 mei 1997 betreffende de sluiting van een overeenkomst tussen de Europese Gemeenschap en de Verenigde Staten van Amerika betreffende precursoren en chemische stoffen die veelvuldig bij de illegale vervaardiging van verdovende middelen of psychotrope stoffen worden gebruikt Publicatieblad Nr. L 164 van 21/06/1997 blz. 0022 - 0023 BESLUIT VAN DE RAAD van 21 mei 1997 betreffende de sluiting van een overeenkomst tussen de Europese Gemeenschap en de Verenigde Staten van Amerika betreffende precursoren en chemische stoffen die veelvuldig bij de illegale vervaardiging van verdovende middelen of psychotrope stoffen worden gebruikt (97/389/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 113, juncto artikel 228, lid 2, eerste zin, en artikel 228, lid 4, Gezien het voorstel van de Commissie, Overwegende dat de Raad de Commissie op 25 september 1995 heeft gemachtigd om namens de Gemeenschap onderhandelingen te voeren over overeenkomsten inzake de controle op precursoren van verdovende middelen en chemische stoffen met de lidstaten van de Organisatie van Amerikaanse Staten (OAS); Overwegende dat in de Transatlantische Agenda het sluiten van een overeenkomst inzake precursoren van verdovende middelen, met een speciale regeling voor aan het vertrek van zendingen voorafgaand overleg, in het kader van de EG-VS-betrekkingen als prioritair werd aangemerkt; Overwegende dat de Commissie op basis van bovenbedoelde machtiging en de bepalingen van de Transatlantische Agenda de onderhandelingen met de Verenigde Staten van Amerika op 11 april 1997 heeft afgerond; Overwegende dat de Raad de Commissie dient te machtigen om in overleg met een door de Raad ingesteld speciaal comité namens de Gemeenschap de wijzigingen vast te stellen die volgens de overeenkomst door de Gemengde Follow-up Groep moeten worden goedgekeurd; dat deze machtiging echter beperkt blijft tot wijziging van de bijlagen van de overeenkomst, voorzover deze betrekking hebben op stoffen die reeds onder de communautaire wetgeving inzake precursoren van verdovende middelen en chemische stoffen vallen; Overwegende dat de overeenkomst moet worden goedgekeurd, BESLUIT: Artikel 1 De Overeenkomst tussen de Europese Gemeenschap en de Verenigde Staten van Amerika betreffende precursoren en chemische stoffen die veelvuldig bij de illegale vervaardiging van verdovende middelen of psychotrope stoffen worden gebruikt wordt namens de Gemeenschap goedgekeurd. De tekst van de overeenkomst is aan dit besluit gehecht. Artikel 2 1. De Gemeenschap wordt in de in artikel 11 van de overeenkomst genoemde Gemengde Follow-up Groep vertegenwoordigd door de Commissie, die daarbij wordt bijgestaan door de vertegenwoordigers van de lidstaten. 2. De Commissie wordt gemachtigd om namens de Gemeenschap de wijzigingen vast te stellen van de bijlagen van de overeenkomst die door de Gemengde Follow-up Groep zijn goedgekeurd overeenkomstig de in artikel 12 van de overeenkomst vastgestelde procedure. De Commissie wordt daarbij bijgestaan door een door de Raad ingesteld speciaal comité. 3. De in lid 2 bedoelde machtiging is beperkt tot stoffen die reeds onder de communautaire wetgeving betreffende precursoren van verdovende middelen en chemische stoffen vallen. Artikel 3 De Voorzitter van de Raad is gemachtigd de persoon aan te wijzen die de overeenkomst mag ondertekenen (1). Dit besluit wordt bekendgemaakt in het Publikatieblad van de Europese Gemeenschappen. Gedaan te Brussel, 21 mei 1997. Voor de Raad De Voorzitter M. PATIJN (1) Zie bladzijde 35 van dit Publikatieblad.",
  "source": "EUR LEX"
}