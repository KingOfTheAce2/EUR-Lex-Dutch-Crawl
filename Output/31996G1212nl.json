{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996G1212:NL:HTML\">",
  "content": "EUR-Lex - 31996G1212 - NL Avis juridique important | 31996G1212 Resolutie van de Raad van 29 november 1996 betreffende het opstellen van overeenkomsten tussen politie en douane inzake drugsbestrijding Publicatieblad Nr. C 375 van 12/12/1996 blz. 0001 - 0002 RESOLUTIE VAN DE RAAD van  29 november 1996 betreffende het opstellen van overeenkomsten tussen politie en douane inzake  drugsbestrijding (96/C 375/01) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op artikel K.1, Overwegende dat in het door de Raad in november 1993 ingediende actieplan op het gebied van  justitie en binnenlandse zaken onder meer wordt aangedrongen op de ontwikkeling van alle vormen van  politie- en douanesamenwerking teneinde het gemeenschappelijk doel, namelijk meer veiligheid voor  de burgers van de Europese Unie, te bereiken; Overwegende dat in het door de Raad \"Justitie en Binnenlandse Zaken\" van november 1993 opgestelde  prioritaire werkprogramma voor 1994 onder meer wordt beklemtoond dat het optreden van politie en  douane elkaar beter moeten aanvullen; Overwegende dat het verslag van de groep van drugdeskundigen dat door de Europese Raad van Madrid  van 15 en 16 december 1995 is aangenomen, bepalingen bevat inzake de samenwerking tussen politie,  douane en ander wetshavingsinstanties; Ervan overtuigd dat intensieve samenwerking tussen politie, douane en zo nodig andere  wetshandhavingsinstanties op nationaal niveau zou bijdragen tot een doelmatiger en doeltreffender  bestrijding van de drugshandel in de Europese Unie; Zonder afbreuk te doen aan de diverse wettelijke en bestuursrechtelijke bepalingen of regelingen  die in de Lid-Staten bestaan inzake de rol van respectievelijk de politie en de douane in de  drugsbestrijding; In het besef dat het van belang is dat de rol en de functie van de diverse instanties die bij de  handhaving van de drugswetgeving betrokken zijn, worden omschreven en verduidelijkt; Zich ervan bewust dat overlapping tussen de inspanningen van wetshandhavingsinstanties dient te  worden vermeden en dat hun complementaire middelen optimaal dienen te worden benut; Verlangend een hoog niveau van samenhang en samenwerking tussen de verschillende instanties te  bevorderen en te waarborgen teneinde doeltreffende en doelmatige handhaving van de drugswetgeving  te vergemakkelijken; Verlangend ervoor te zorgen dat het drugsprobleem op de organisatorisch meest efficiÃ«nte manier  wordt aangepakt; Vaststellend dat in sommige Lid-Staten van de Unie reeds gezamenlijke overeenkomsten of memories  van overeenstemming tussen politie en douane bestaan; Zich bewust van de voordelen die dergelijke overeenkomsten of memories voor de wetshandhaving in de  strijd tegen drugs kunnen hebben, NEEMT DE VOLGENDE RESOLUTIE AAN: 1. Teneinde de noodzaak van een nauw samenwerkingsverband tussen de politie- en  douanediensten te beklemtonen, hun respectieve rol in de handhaving van de drugswetgeving te  omschrijven en hen in staat te stellen doelmatiger en doeltreffender samen te werken, dringt de  Raad er op aan dat, onverminderd de nationale wettelijke en bestuursrechtelijke bepalingen, op  nationaal niveau formele overeenkomsten of andere regelingen worden opgesteld, waarin rekening  wordt gehouden met de algemene richtsnoeren die in deze resolutie zijn vervat. 2. Zonder daartoe beperkt te zijn, kunnen overeenkomsten of andere regelingen tussen politie- en  douanediensten bepalingen met betrekking tot de volgende aangelegenheden bevatten: - nauwkeurige afbakening en eerbiediging van de bevoegdheden van elk van beide diensten, met  inbegrip van de bevoegdheid voor het in beslag nemen van drugs en daarmee verband houdende  bewijzen, het ondervragen van verdachten, de detentie van verdachten, onderzoek en zo nodig  vervolging; - uitwisseling van relevante onderzoeksgegevens; - uitwisseling van beschrijvingen van de werkwijze van drugshandelaars; - uitwisseling van informatie over de toepassing van risicoanalysetechnieken; - uitwisseling van verbindingsofficieren tussen de hoofdkantoren van de beide diensten teneinde  wederzijds vertrouwen op te bouwen; - totstandbrenging van nauwe contacten op lokaal niveau; - onderling overeengekomen persmededelingen; - zo nodig gezamenlijke onderzoeks- en/of inlichtingenteams van politie en douane; - onderling overeengekomen politie/douaneprocedures voor operationele kwesties waarbij de beide  instanties betrokken zijn; en waar zulks nuttig is: - gezamenlijke mobiele eenheden van politie en douane; - gezamenlijke opleidingsprogramma's voor politie en douane; - gezamenlijke gebruik van uitrusting door politie en douane. 3. De in deze resolutie bedoelde overeenkomsten of regelingen kunnen worden uitgebreid tot andere  wetshandhavingsinstanties dan politie en douane. 4. De Lid-Staten wordt verzocht de Raad via het secretariaat-generaal binnen een jaar in kennis te  stellen van de maatregelen die zij naar aanleiding van deze resolutie hebben genomen.",
  "source": "EUR LEX"
}