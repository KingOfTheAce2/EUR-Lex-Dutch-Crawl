{
  "url": "http://www.w3.org/1999/xhtml\"><!--",
  "content": "L_2020423NL.01002301.xml 15.12.2020 NL Publicatieblad van de Europese Unie L 423/23 UITVOERINGSVERORDENING (EU) 2020/2084 VAN DE COMMISSIE van 14 december 2020 tot wijziging en rectificatie van Uitvoeringsverordening (EU) 2018/2067 inzake de verificatie van gegevens en de accreditatie van verificateurs krachtens Richtlijn 2003/87/EG van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2003/87/EG van het Europees Parlement en de Raad van 13 oktober 2003 tot vaststelling van een systeem voor de handel in broeikasgasemissierechten binnen de Unie en tot wijziging van Richtlijn 96/61/EG van de Raad ( 1 ) , en met name artikel 10 bis, lid 2, en de derde alinea van artikel 15, Overwegende hetgeen volgt: (1) Om te zorgen voor samenhang tussen de verificatie van de jaarlijkse emissieverslagen overeenkomstig artikel 15 van Richtlijn 2003/87/EG en de verificatie van gegevens over het activiteitsniveau die zijn verzameld overeenkomstig Uitvoeringsverordening (EU) 2019/1842 van de Commissie ( 2 ) , en om de synergieën te benutten, moeten regels worden opgenomen voor de verificatie van de jaarverslagen over het activiteitsniveau die vereist zijn op grond van artikel 3 van Uitvoeringsverordening (EU) 2019/1842 in het rechtskader dat is vastgesteld in Uitvoeringsverordening (EU) 2018/2067 van de Commissie ( 3 ) . (2) Geharmoniseerde normen, zoals de geharmoniseerde norm betreffende eisen voor instanties die broeikasgasvalidaties en -controles uitvoeren voor gebruik bij accreditatie of andere vormen van erkenning, worden regelmatig herzien. Uitvoeringsverordening (EU) 2018/2067 moet op een aantal punten worden gewijzigd om haar in overeenstemming te brengen met herzieningen van de toepasselijke normen en om de eisen voor de procedures van verificateurs en voor de werking van het beheersysteem van de verificateur aan te scherpen. (3) Het is belangrijk te verduidelijken dat het vermoeden van overeenstemming van artikel 4 van Uitvoeringsverordening (EU) 2018/2067 de verificateur niet vrijstelt van de toepassing van de programmaspecifieke eisen in die uitvoeringsverordening en dat dat vermoeden van overeenstemming niet van toepassing is op sommige bepalingen van Uitvoeringsverordening (EU) 2018/2067 wanneer het belangrijk is de doelstellingen en beginselen van bijlage V bij Richtlijn 2003/87/EG te handhaven. (4) Op grond van Gedelegeerde Verordening (EU) 2019/331 van de Commissie ( 4 ) en Uitvoeringsverordening (EU) 2019/1842 moet de exploitant van een installatie die krachtens artikel 10 bis van Richtlijn 2003/87/EG een kosteloze toewijzing aanvraagt, de relevante monitoringbepalingen opnemen in een monitoringmethodiekplan. Daarom is het niet langer passend dat de verificatie van elementen die relevant zijn voor dergelijke kosteloze toewijzingen deel uitmaakt van het toepassingsgebied van de verificatie van het monitoringplan krachtens Uitvoeringsverordening (EU) 2018/2067. (5) Om ervoor te zorgen dat de verificatie efficiënt en tijdig kan worden geëvalueerd, moeten de regels betreffende de inzage van de bevoegde autoriteit in de interne verificatiedocumentatie worden gewijzigd. (6) Om de harmonisatie binnen de Unie verder te bevorderen en de doeltreffendheid van het accreditatiesysteem te verbeteren, is het belangrijk te verduidelijken of verificateurs die een accreditatieverzoek indienen, daarvoor in aanmerking komen overeenkomstig Uitvoeringsverordening (EU) 2018/2067. (7) Na de bekendmaking van Uitvoeringsverordening (EU) 2018/2067 is vastgesteld dat er diverse fouten zijn gemaakt die moeten worden gecorrigeerd. Met name is in de hele tekst het nummer van Gedelegeerde Verordening (EU) 2019/331 weggelaten. Dit nummer moet worden ingevoegd. (8) Overmacht waarop de exploitant of vliegtuigexploitant geen invloed heeft, kan de verificateur verhinderen om fysieke bezoeken ter plaatse te brengen overeenkomstig artikel 21 van Uitvoeringsverordening (EU) 2018/2067. In deze gevallen moeten verificateurs in staat worden gesteld virtuele locatiebezoeken af te leggen, mits aan specifieke voorwaarden wordt voldaan. (9) Uitvoeringsverordening (EU) 2018/2067 moet derhalve dienovereenkomstig worden gewijzigd en gerectificeerd. (10) De wijzigingen van Uitvoeringsverordening (EU) 2018/2067 moeten van toepassing zijn op de verificatie van broeikasgasemissies, tonkilometergegevens en toewijzingsgegevens met betrekking tot de vierde handelsperiode. De toepassing van de desbetreffende bepalingen van deze verordening moet derhalve worden uitgesteld tot 1 januari 2021. (11) De in deze verordening vervatte maatregelen zijn in overeenstemming met het advies van het Comité klimaatverandering, HEEFT DE VOLGENDE VERORDENING VASTGESTELD: Artikel 1 Wijzigingen van Uitvoeringsverordening (EU) 2018/2067 Uitvoeringsverordening (EU) 2018/2067 wordt als volgt gewijzigd: 1) Artikel 2 wordt vervangen door: “Artikel 2 Toepassingsgebied Deze verordening is van toepassing op de verificatie van vanaf 1 januari 2019 krachtens artikel 14 van Richtlijn 2003/87/EG gerapporteerde broeikasgasemissies en tonkilometergegevens, en op de verificatie van gegevens die relevant zijn voor de bijwerking van ex-antebenchmarks en voor de bepaling van de kosteloze toewijzing aan installaties krachtens artikel 10 bis van die richtlijn.”. 2) Artikel 3 wordt als volgt gewijzigd: a) punt 3 wordt vervangen door: “3. “verificateur”: een rechtspersoon die krachtens deze verordening verificatieactiviteiten uitvoert en krachtens Verordening (EG) nr. 765/2008 en deze verordening door een nationale accreditatie-instantie is geaccrediteerd of een natuurlijke persoon die, onverminderd artikel 5, lid 2, van die verordening, op het moment dat het verificatierapport wordt uitgebracht anderszins gemachtigd is;”; b) het volgende punt 6 bis wordt ingevoegd: “6 bis. “jaarverslag over het activiteitsniveau”: een verslag dat een exploitant indient krachtens artikel 3, lid 3, van Uitvoeringsverordening (EU) 2019/1842 van de Commissie ( *1 ) ; ( *1 ) Uitvoeringsverordening (EU) 2019/1842 van de Commissie van 31 oktober 2019 tot vaststelling van bepalingen ter uitvoering van Richtlijn 2003/87/EG van het Europees Parlement en de Raad wat de verdere regelingen voor de aanpassingen van de kosteloze toewijzing van emissierechten als gevolg van veranderingen in het activiteitsniveau betreft ( PB L 282 van 4.11.2019, blz. 20 ).”;\" c) punt 7 wordt vervangen door: “7. “verslag van de exploitant of vliegtuigexploitant”: het jaarlijkse emissieverslag dat de exploitant of vliegtuigexploitant krachtens artikel 14, lid 3, van Richtlijn 2003/87/EG moet overleggen of het tonkilometerverslag dat de vliegtuigexploitant moet overleggen voor de aanvraag van een toewijzing van emissierechten overeenkomstig artikel 3 sexies en artikel 3 septies, van die richtlijn, het verslag met referentiegegevens dat de exploitant indient krachtens artikel 4, lid 2, van Gedelegeerde Verordening (EU) 2019/331, het gegevensverslag over een nieuwkomer dat de exploitant indient krachtens artikel 5, lid 2, van die verordening of het jaarverslag over het activiteitsniveau;”; d) in punt 13 wordt punt c) vervangen door: “c) met betrekking tot de verificatie van het verslag met referentiegegevens dat de exploitant indient krachtens artikel 4, lid 2, onder a), van Gedelegeerde Verordening (EU) 2019/331, het gegevensverslag over een nieuwkomer dat de exploitant indient krachtens artikel 5, lid 2, van die verordening of het jaarverslag over het activiteitsniveau, elke handeling of nalatigheid van de exploitant die in strijd is met de eisen in het monitoringmethodiekplan;”; e) het volgende punt 30 wordt toegevoegd: “30. “verslagperiode voor het activiteitsniveau”: de toepasselijke periode voorafgaand aan de indiening van het jaarverslag over het activiteitsniveau overeenkomstig artikel 3, lid 1, van Uitvoeringsverordening (EU) 2019/1842.”. 3) Artikel 4 wordt vervangen door: “Artikel 4 Vermoeden van overeenstemming Wanneer een verificateur aantoont dat hij voldoet aan de criteria van de desbetreffende geharmoniseerde normen zoals gedefinieerd in artikel 2, punt 9, van Verordening (EG) nr. 765/2008 of delen daarvan, waarvan de referentienummers zijn bekendgemaakt in het Publicatieblad van de Europese Unie , wordt hij, met uitzondering van artikel 7, leden 1 en 4, artikel 22, artikel 27, lid 1, en de artikelen 28, 31 en 32 van deze verordening, verondersteld aan de eisen van de hoofdstukken II en III van deze verordening te voldoen, voor zover de toepasselijke geharmoniseerde normen deze eisen dekken.”. 4) In artikel 6 wordt de eerste alinea vervangen door: “Een geverifieerd emissieverslag, tonkilometerverslag, verslag met referentiegegevens, gegevensverslag over een nieuwkomer of jaarverslag over het activiteitsniveau is betrouwbaar voor gebruikers. Het geeft een getrouwe weergave van wat het voorgeeft weer te geven of van wat het redelijkerwijze verwacht mag worden weer te geven.”. 5) Artikel 7 wordt als volgt gewijzigd: a) lid 4 wordt als volgt gewijzigd: i) punt a) wordt vervangen door: “a) het verslag van de exploitant of vliegtuigexploitant volledig is en voldoet aan de in bijlage X bij Uitvoeringsverordening (EU) 2018/2066, in bijlage IV bij Gedelegeerde Verordening (EU) 2019/331 of in artikel 3, lid 2, van Uitvoeringsverordening (EU) 2019/1842 vastgestelde eisen, al naargelang van het geval;”; ii) punt c) wordt vervangen door: “c) de exploitant — wanneer het gaat om de verificatie van een verslag met referentiegegevens, een gegevensverslag over een nieuwkomer of een jaarverslag over het activiteitsniveau van de exploitant — heeft gehandeld overeenkomstig de eisen van het door de bevoegde autoriteit goedgekeurde monitoringmethodiekplan uit hoofde van artikel 8 van Gedelegeerde Verordening (EU) 2019/331;”; b) lid 5 wordt vervangen door: “5.   Wanneer de verificateur vaststelt dat een exploitant of vliegtuigexploitant niet voldoet aan Uitvoeringsverordening (EU) 2018/2066 of dat de exploitant niet voldoet aan Gedelegeerde Verordening (EU) 2019/331 of Uitvoeringsverordening (EU) 2019/1842, moet deze onregelmatigheid in het verificatierapport worden vermeld, ook al is het desbetreffende monitoringplan of monitoringmethodiekplan, al naargelang van het geval, door de bevoegde autoriteit goedgekeurd.”. 6) Artikel 10, lid 1, wordt als volgt gewijzigd: a) punt h) wordt vervangen door: “h) het jaarlijkse emissie- of tonkilometerverslag, het verslag met referentiegegevens, het gegevensverslag over een nieuwkomer of het jaarverslag over het activiteitsniveau van de exploitant of vliegtuigexploitant, al naargelang van het geval;”; b) het volgende punt k bis) wordt ingevoegd: “k bis) wanneer het monitoringmethodiekplan is gewijzigd, gegevens van alle wijzigingen overeenkomstig artikel 9 van Gedelegeerde Verordening (EU) 2019/331;”; c) het volgende punt l bis) wordt ingevoegd: “l bis) indien van toepassing, informatie over de wijze waarop de exploitant non-conformiteiten heeft gecorrigeerd of aanbevelingen voor verbetering heeft gedaan die zijn vermeld in het verificatierapport over een jaarverslag over het activiteitsniveau van het voorgaande jaar of een relevant verslag met referentiegegevens;”; d) punt n) wordt vervangen door: “n) alle relevante correspondentie met de bevoegde autoriteit, in het bijzonder gegevens met betrekking tot de kennisgeving van wijzigingen van het monitoringplan of het monitoringmethodiekplan, alsook correcties van ingediende gegevens, al naargelang van het geval;”. 7) Artikel 11, lid 4, wordt als volgt gewijzigd: a) punt b) wordt vervangen door: “b) of het monitoringplan tijdens de verslagperiode is gewijzigd;”; b) het volgende punt b bis) wordt ingevoegd: “b bis) of het monitoringmethodiekplan tijdens de referentieperiode of de verslagperiode voor het activiteitsniveau is gewijzigd, al naargelang van het geval;”; c) punt d) wordt vervangen door: “d) in voorkomend geval, of de onder b bis) bedoelde wijzigingen ingevolge artikel 9, lid 3, van Gedelegeerde Verordening (EU) 2019/331 aan de bevoegde autoriteit zijn bekendgemaakt, dan wel overeenkomstig artikel 9, lid 4, van die verordening door de bevoegde autoriteit zijn goedgekeurd.”. 8) In artikel 13, lid 1, wordt punt c) vervangen door: “c) een gegevensbemonsteringsplan waarin het toepassingsgebied en de methodiek worden uiteengezet voor de bemonstering van de meetgegevens die ten grondslag liggen aan de geaggregeerde emissies in het emissieverslag van de exploitant of vliegtuigexploitant, de geaggregeerde tonkilometergegevens in het tonkilometerverslag van de vliegtuigexploitant of de voor een kosteloze toewijzing relevante geaggregeerde gegevens in het verslag met referentiegegevens, het gegevensverslag over een nieuwkomer of het jaarverslag over het activiteitsniveau van de exploitant.”. 9) Artikel 16, lid 2, wordt als volgt gewijzigd: a) punt b) wordt vervangen door: “b) voor de verificatie van een verslag met referentiegegevens, een gegevensverslag over een nieuwkomer of een jaarverslag over het activiteitsniveau van de exploitant, de grenzen van een installatie en de bijbehorende subinstallaties;”; b) punt c) wordt vervangen door: “c) voor de verificatie van een emissieverslag, een verslag met referentiegegevens, een gegevensverslag over een nieuwkomer of een jaarverslag over het activiteitsniveau van de exploitant, de volledigheid van de bronstromen en emissiebronnen als beschreven in het door de bevoegde autoriteit goedgekeurde monitoringplan of het monitoringmethodiekplan, al naargelang van het geval;”; c) het volgende punt f bis) wordt ingevoegd: “f bis) voor de verificatie van een jaarverslag over het activiteitsniveau, de nauwkeurigheid van de in artikel 16, lid 5, of artikel 19, 20, 21 of 22 van Gedelegeerde Verordening (EU) 2019/331 genoemde parameters en van de uit hoofde van artikel 6, leden 1, 2 en 4, van Uitvoeringsverordening (EU) 2019/1842 vereiste gegevens;”. 10) Artikel 17 wordt als volgt gewijzigd: a) lid 3 wordt als volgt gewijzigd: i) de inleidende zin wordt vervangen door: “Met het oog op de verificatie van het verslag met referentiegegevens, het gegevensverslag over een nieuwkomer of het jaarverslag over het activiteitsniveau van de exploitant controleert de verificateur of de methode voor het verzamelen en monitoren van de in het monitoringmethodiekplan vastgestelde gegevens correct is toegepast. Er wordt onder meer gecontroleerd:”; ii) de volgende punten e) tot en met h) worden toegevoegd: “e) of het energieverbruik correct is toegewezen aan elke subinstallatie, indien van toepassing; f) of de waarde van de in artikel 16, lid 5, of artikel 19, 20, 21 of 22 van Gedelegeerde Verordening (EU) 2019/331 genoemde parameters gebaseerd is op een correcte toepassing van die verordening; g) met het oog op de verificatie van een jaarverslag over het activiteitsniveau en een gegevensverslag over een nieuwkomer, de datum van aanvang van de normale werking als bedoeld in artikel 5, lid 2, van Gedelegeerde Verordening (EU) 2019/331; h) met het oog op de verificatie van een jaarverslag over het activiteitsniveau, of de in de punten 2.3 tot en met 2.7 van bijlage IV bij Gedelegeerde Verordening (EU) 2019/331 vermelde parameters, al naargelang van de installatie, correct zijn gemonitord en gerapporteerd overeenkomstig het monitoringmethodiekplan.”; b) lid 5 wordt geschrapt. 11) In artikel 18 wordt lid 3 vervangen door: “3.   Wanneer in verslagen met referentiegegevens, gegevensverslagen over nieuwkomers of jaarverslagen over het activiteitsniveau sprake is van gegevensleemten, controleert de verificateur of in het monitoringmethodiekplan methoden zijn vastgesteld om met gegevensleemten om te gaan krachtens artikel 12 van Gedelegeerde Verordening (EU) 2019/331, of die methoden geschikt waren voor de specifieke situatie en of ze correct zijn toegepast. Wanneer geen geschikte methode om met gegevensleemten om te gaan in het monitoringmethodiekplan is vastgesteld, controleert de verificateur of de door de exploitant gevolgde aanpak om de ontbrekende gegevens te compenseren, gebaseerd is op redelijk bewijs en waarborgt dat de bij bijlage IV bij Gedelegeerde Verordening (EU) 2019/331 of artikel 3, lid 2, van Uitvoeringsverordening (EU) 2019/1842 vereiste gegevens niet worden onder- of overgewaardeerd.”. 12) In artikel 21 worden de leden 4 en 5 vervangen door: “4.   Met het oog op de verificatie van het verslag met referentiegegevens, het gegevensverslag over een nieuwkomer en het jaarverslag over het activiteitsniveau van de exploitant zal de verificateur ook een bezoek ter plaatse aanwenden om de grenzen van de installatie en de bijbehorende subinstallaties en de volledigheid van bronstromen, emissiebronnen en technische aansluitingen te beoordelen. 5.   Met het oog op de verificatie van het emissieverslag, het verslag met referentiegegevens, het gegevensverslag over een nieuwkomer of het jaarverslag over het activiteitsniveau van de exploitant beslist de verificateur op basis van de risicoanalyse of aanvullende locaties moeten worden bezocht, met inbegrip van relevante delen van de dataflowactiviteiten en controleactiviteiten die op andere locaties worden uitgevoerd, zoals in het hoofdkantoor van de onderneming of in kantoren buiten het bedrijfsterrein.”. 13) Artikel 22 wordt als volgt gewijzigd: a) lid 1 wordt als volgt gewijzigd: i) de eerste alinea wordt vervangen door: “Wanneer de verificateur tijdens de verificatie onjuistheden, non-conformiteiten of niet-naleving van Uitvoeringsverordening (EU) 2018/2066, Gedelegeerde Verordening (EU) 2019/331 of Uitvoeringsverordening (EU) 2019/1842, al naargelang van het geval, heeft vastgesteld, stelt hij de exploitant of vliegtuigexploitant daar tijdig van in kennis en vraagt hij de nodige correcties.”; ii) de derde alinea wordt vervangen door: “Wanneer wordt vastgesteld dat Uitvoeringsverordening (EU) 2018/2066, Gedelegeerde Verordening (EU) 2019/331 of Uitvoeringsverordening (EU) 2019/1842 niet is nageleefd, brengt de exploitant of vliegtuigexploitant de bevoegde autoriteit op de hoogte en corrigeert hij de niet-naleving onverwijld.”; b) lid 2 wordt vervangen door: “2.   De verificateur documenteert alle onjuistheden, non-conformiteiten en gevallen van niet-naleving van Uitvoeringsverordening (EU) 2018/2066, Gedelegeerde Verordening (EU) 2019/331 of Uitvoeringsverordening (EU) 2019/1842 die tijdens de verificatie door de exploitant of vliegtuigexploitant zijn gecorrigeerd, en duidt deze in de interne verificatiedocumentatie aan als opgelost.”; c) in lid 3 wordt de vierde alinea vervangen door: “Wanneer de exploitant of vliegtuigexploitant de niet-naleving van Uitvoeringsverordening (EU) 2018/2066, Gedelegeerde Verordening (EU) 2019/331 of Uitvoeringsverordening (EU) 2019/1842 niet overeenkomstig lid 1 corrigeert voordat de verificateur het verificatierapport uitbrengt, beoordeelt de verificateur of de niet-gecorrigeerde niet-naleving effect heeft op de ingediende gegevens en of dat tot materiële onjuistheden leidt.”. 14) In artikel 23, lid 4, wordt de inleidende zin vervangen door: “Voor de verificatie van verslagen met referentiegegevens, gegevensverslagen over nieuwkomers of jaarverslagen over het activiteitsniveau bedraagt het materialiteitsniveau 5 % van de totale gerapporteerde waarde van het volgende:”. 15) In artikel 26 wordt lid 3 vervangen door: “3.   Op verzoek biedt de verificateur de bevoegde autoriteit inzage in de interne verificatiedocumentatie en andere relevante informatie, zodat die de verificatie gemakkelijker kan evalueren. De bevoegde autoriteit kan een termijn vaststellen waarbinnen de verificateur inzage in die documentatie moet bieden.”. 16) Artikel 27 wordt als volgt gewijzigd: a) in lid 1 wordt de inleidende zin vervangen door: “Op basis van de tijdens de verificatie verzamelde informatie bezorgt de verificateur een verificatierapport aan de exploitant of vliegtuigexploitant voor elk emissieverslag, tonkilometerverslag, verslag met referentiegegevens, gegevensverslag over een nieuwkomer of jaarverslag over het activiteitsniveau dat aan verificatie werd onderworpen.”; b) lid 3 wordt als volgt gewijzigd: i) het volgende punt h bis) wordt ingevoegd: “h bis) waar het de verificatie van het jaarverslag over het activiteitsniveau betreft, geaggregeerde jaarlijkse geverifieerde gegevens voor elk jaar van de verslagperiode voor het activiteitsniveau voor elke subinstallatie voor het jaarlijkse activiteitsniveau;”; ii) punt i) wordt vervangen door: “i) de verslagperiode, de referentieperiode of de verslagperiode voor het activiteitsniveau waarop de verificatie betrekking heeft;”; iii) punt o) wordt vervangen door: “o) alle gevallen van niet-naleving van Uitvoeringsverordening (EU) 2018/2066, Gedelegeerde Verordening (EU) 2019/331 of Uitvoeringsverordening (EU) 2019/1842 die tijdens de verificatie zijn vastgesteld;”; iv) punt r) wordt geschrapt; v) de volgende punten worden ingevoegd: “r bis) bij vaststelling door de verificateur van relevante wijzigingen van de in artikel 16, lid 5, of artikel 19, 20, 21 of 22 van Gedelegeerde Verordening (EU) 2019/331 genoemde parameters of wijzigingen van de energie-efficiëntie overeenkomstig artikel 6, leden 1, 2 en 3, van Uitvoeringsverordening (EU) 2019/1842, een beschrijving van die wijzigingen en gerelateerde opmerkingen; r ter) indien van toepassing, de bevestiging dat de datum van aanvang van de normale werking als bedoeld in artikel 5, lid 2, van Gedelegeerde Verordening (EU) 2019/331 is gecontroleerd;”; c) lid 4 wordt als volgt gewijzigd: i) de inleidende zin wordt vervangen door: “De verificateur beschrijft de onjuistheden, non-conformiteiten en niet-naleving van Uitvoeringsverordening (EU) 2018/2066, Gedelegeerde Verordening (EU) 2019/331 of Uitvoeringsverordening (EU) 2019/1842 in het verificatierapport in voldoende detail zodat de exploitant of vliegtuigexploitant en de bevoegde autoriteit op de hoogte zijn van de volgende zaken:”; ii) punt a) wordt vervangen door: “a) de omvang en aard van de onjuiste opgave, non-conformiteit of niet-naleving van Uitvoeringsverordening (EU) 2018/2066, Gedelegeerde Verordening (EU) 2019/331 of Uitvoeringsverordening (EU) 2019/1842;”; iii) punt d) wordt vervangen door: “d) op welk artikel van Uitvoeringsverordening (EU) 2018/2066, Gedelegeerde Verordening (EU) 2019/331 of Uitvoeringsverordening (EU) 2019/1842 de niet-naleving betrekking heeft.”. 17) In artikel 29 wordt het volgende lid 1 bis ingevoegd: “1 bis. Met het oog op de verificatie van het jaarverslag over het activiteitsniveau beoordeelt de verificateur of de exploitant de in het verificatierapport vermelde non-conformiteiten met betrekking tot het bijbehorende verslag met referentiegegevens, het gegevensverslag over een nieuwkomer of het jaarverslag over het activiteitsniveau van de voorgaande verslagperiode voor het activiteitsniveau heeft gecorrigeerd. Indien de exploitant die non-conformiteiten niet heeft gecorrigeerd, overweegt de verificateur of de omissie het risico op onjuistheden verhoogt of kan verhogen. De verificateur vermeldt in het verificatierapport of die non-conformiteiten door de exploitant zijn opgelost.”. 18) In artikel 30, lid 1, wordt punt e) vervangen door: “e) de monitoring en rapportage van gegevens voor verslagen met referentiegegevens, gegevensverslagen over nieuwkomers en jaarverslagen over het activiteitsniveau.”. 19) Artikel 31 wordt als volgt gewijzigd: a) lid 3 wordt als volgt gewijzigd: i) de punten a) en b) worden vervangen door: “a) het emissieverslag of jaarverslag over het activiteitsniveau van een exploitant wordt voor de eerste keer door de verificateur geverifieerd; b) met het oog op de verificatie van het emissieverslag van de exploitant, een verificateur heeft geen bezoek ter plaatse afgelegd in twee verslagperioden die onmiddellijk voorafgaan aan de huidige verslagperiode;”; ii) het volgende punt b bis) wordt ingevoegd: “b bis) met het oog op de verificatie van het jaarverslag over het activiteitsniveau van de exploitant, een verificateur heeft geen bezoek ter plaatse afgelegd tijdens de verificatie van een jaarverslag over het activiteitsniveau of een verslag met referentiegegevens in de twee verslagperioden voor het activiteitsniveau die onmiddellijk voorafgaan aan de huidige verslagperiode voor het activiteitsniveau;”; iii) het volgende punt c bis) wordt ingevoegd: “c bis) tijdens de verslagperiode voor het activiteitsniveau zijn belangrijke veranderingen aan de installatie of de bijbehorende subinstallaties aangebracht die belangrijke wijzigingen van het monitoringmethodiekplan vereisen, met inbegrip van de in artikel 9, lid 5, van Gedelegeerde Verordening (EU) 2019/331 bedoelde wijzigingen;”; b) lid 4 wordt vervangen door: “4.   Het bepaalde in lid 3, onder c) en c bis), is niet van toepassing wanneer tijdens de verslagperiode alleen de standaardwaarde als bedoeld in artikel 15, lid 3, onder h), van Uitvoeringsverordening (EU) 2018/2066 of artikel 9, lid 5, onder c), van Gedelegeerde Verordening (EU) 2019/331 is gewijzigd.”. 20) Artikel 32 wordt als volgt gewijzigd: a) in punt 1 wordt de inleidende zin vervangen door: “de verificatie van het emissieverslag van een exploitant heeft betrekking op een installatie van categorie A als bedoeld in artikel 19, lid 2, onder a), van Uitvoeringsverordening (EU) 2018/2066 of op een installatie van categorie B als bedoeld in artikel 19, lid 2, onder b), van die uitvoeringsverordening, waarbij:”; b) in punt 2 wordt de inleidende zin vervangen door: “de verificatie van het emissieverslag van een exploitant heeft betrekking op een installatie van categorie A als bedoeld in artikel 19, lid 2, onder a), van Uitvoeringsverordening (EU) 2018/2066 of op een installatie van categorie B als bedoeld in artikel 19, lid 2, onder b), van die uitvoeringsverordening, waarbij:”; c) punt 3 wordt vervangen door: “3. de verificatie van het emissieverslag van een exploitant heeft betrekking op een installatie met lage emissies als bedoeld in artikel 47, lid 2, van Uitvoeringsverordening (EU) 2018/2066 en lid 2, onder a) tot en met c), is van toepassing;”; d) de volgende punten 3 bis, 3 ter en 3 quater worden ingevoegd: “3 bis. de verificatie van het jaarverslag over het activiteitsniveau van een exploitant heeft betrekking op een installatie als bedoeld in punt 1, 2 of 3, waarbij: a) die installatie geen andere subinstallatie heeft dan één subinstallatie waarop een productbenchmark overeenkomstig artikel 10, lid 2, van Gedelegeerde Verordening (EU) 2019/331 van toepassing is, en b) de productiegegevens die relevant zijn voor de productbenchmark zijn beoordeeld in het kader van een audit met het oog op de financiële boekhouding en de exploitant daar bewijs van levert; 3 ter. de verificatie van het jaarverslag over het activiteitsniveau van een exploitant heeft betrekking op een installatie als bedoeld in punt 1, 2 of 3, waarbij: a) de installatie maximaal twee subinstallaties heeft; b) de bijdrage van de tweede subinstallatie aan de totale definitieve toewijzing van emissierechten aan de installatie minder dan 5 % bedraagt, en c) de verificateur over voldoende gegevens beschikt om de splitsing van subinstallaties te beoordelen, in voorkomend geval; 3 quater. de verificatie van het jaarverslag over het activiteitsniveau van een exploitant heeft betrekking op een installatie als bedoeld in punt 1, 2 of 3, waarbij: a) de installatie alleen warmtebenchmark- of stadsverwarming-subinstallaties heeft, en b) de verificateur over voldoengegevens beschikt om splitsing van subinstallaties te beoordelen, in voorkomend geval;”; e) punt 4 wordt als volgt gewijzigd: a) de inleidende zin wordt vervangen door: “de verificatie van het emissieverslag of het jaarverslag over het activiteitsniveau van de exploitant heeft betrekking op een installatie op een onbemande locatie, waarbij:”; b) punt c) wordt vervangen door: “c) de meters reeds ter plaatse door de exploitant of een laboratorium zijn geïnspecteerd in overeenstemming met artikel 60 van Uitvoeringsverordening (EU) 2018/2066 of artikel 11 van Gedelegeerde Verordening (EU) 2019/331 en uit een door de exploitant verstrekt ondertekend document of fotografisch bewijsstuk met datumvermelding blijkt dat sinds die inspectie de bemetering noch de werking van de installatie zijn gewijzigd;”; f) punt 5 wordt als volgt gewijzigd: a) de eerste alinea wordt als volgt gewijzigd: i) de inleidende zin wordt vervangen door: “de verificatie van het emissieverslag of het jaarverslag over het activiteitsniveau van de exploitant heeft betrekking op een installatie op een afgelegen of ontoegankelijke locatie, met name een offshore-installatie, waarbij:”; ii) punt b) wordt vervangen door: “b) de meters reeds ter plaatse door de exploitant of een laboratorium zijn geïnspecteerd in overeenstemming met artikel 60 van Uitvoeringsverordening (EU) 2018/2066 of artikel 11 van Gedelegeerde Verordening (EU) 2019/331 en uit een door de exploitant verstrekt ondertekend document of fotografisch bewijsstuk met datumvermelding blijkt dat sinds die inspectie de bemetering noch de werking van de installatie zijn gewijzigd.”; b) het volgende lid wordt toegevoegd: “Punt 3 bis, onder b), moet worden toegepast indien de subinstallatie die 95 % of meer bijdraagt aan de totale definitieve toewijzing van emissierechten aan de installatie als bedoeld in punt 3 ter, onder b), een subinstallatie is waarop een productbenchmark overeenkomstig artikel 10, lid 2, van Gedelegeerde Verordening (EU) 2019/331 van toepassing is.”. 21) Het volgende artikel wordt ingevoegd: “ Artikel 34 bis Virtuele locatiebezoeken 1.   In afwijking van artikel 21, lid 1, kan de verificateur, indien ernstige, buitengewone en onvoorziene omstandigheden buiten de controle van de exploitant of vliegtuigexploitant een fysiek bezoek ter plaatse onmogelijk maken en indien deze omstandigheden na alle redelijke inspanningen niet kunnen worden verholpen, besluiten een virtueel locatiebezoek af te leggen, mits door de bevoegde autoriteit overeenkomstig lid 3 van dit artikel goedgekeurd. De verificateur treft maatregelen om het verificatierisico tot een aanvaardbaar niveau te beperken, zodat een redelijke mate van zekerheid bestaat dat het verslag van de exploitant of vliegtuigexploitant geen materiële onjuistheden bevat. Een fysiek bezoek aan de locatie van de installatie of vliegtuigexploitant wordt onverwijld uitgevoerd. Het besluit om een virtueel locatiebezoek af te leggen moet gebaseerd zijn op het resultaat van een risicoanalyse, nadat is vastgesteld dat aan de voorwaarden voor het afleggen van een virtueel locatiebezoek is voldaan. De verificateur stelt de exploitant of vliegtuigexploitant daarvan onverwijld in kennis. 2.   De exploitant of vliegtuigexploitant dient bij de bevoegde autoriteit een aanvraag in om het besluit van de verificateur om een virtueel locatiebezoek af te leggen, goed te keuren. De aanvraag bevat de volgende elementen: a) bewijs dat het niet mogelijk is een fysiek bezoek ter plaatse te brengen vanwege de ernstige, buitengewone en onvoorziene omstandigheden buiten de controle van de exploitant of vliegtuigexploitant; b) informatie over de wijze waarop het virtuele locatiebezoek zal worden uitgevoerd; c) de informatie over het resultaat van de risicoanalyse door de verificateur; d) bewijs van de door de verificateur getroffen maatregelen om het verificatierisico tot een aanvaardbaar niveau te beperken, zodat een redelijke mate van zekerheid bestaat dat het verslag van de exploitant of vliegtuigexploitant geen materiële onjuistheden bevat. 3.   Na een door de betrokken exploitant of vliegtuigexploitant ingediende aanvraag beslist de bevoegde autoriteit of het besluit van de verificateur om een virtueel locatiebezoek af te leggen wordt goedgekeurd, waarbij rekening wordt gehouden met de in lid 2 vermelde elementen. 4.   In afwijking van lid 3 kan de bevoegde autoriteit, wanneer een groot aantal installaties of vliegtuigexploitanten door soortgelijke ernstige, buitengewone en onvoorziene omstandigheden buiten de controle van de exploitant of vliegtuigexploitant wordt getroffen en onmiddellijk actie moet worden ondernomen om wettelijk opgelegde nationale gezondheidsredenen, verificateurs toestemming verlenen om virtuele locatiebezoeken af te leggen zonder dat een individuele goedkeuring als bedoeld in lid 3 nodig is, op voorwaarde dat: a) de bevoegde autoriteit heeft vastgesteld dat er sprake is van ernstige, buitengewone en onvoorzienbare omstandigheden buiten de controle van de exploitant of vliegtuigexploitant en dat onmiddellijk actie moet worden ondernomen om wettelijk opgelegde nationale gezondheidsredenen; b) de exploitant of vliegtuigexploitant de bevoegde autoriteit in kennis stelt van het besluit van de verificateur om een virtueel locatiebezoek af te leggen, onder vermelding van de in lid 2 vermelde elementen. De bevoegde autoriteit beoordeelt de door de exploitant of vliegtuigexploitant overeenkomstig punt b) verstrekte informatie tijdens de beoordeling van het verslag van de exploitant of vliegtuigexploitant en stelt de nationale accreditatie-instantie in kennis van het resultaat van de beoordeling.”. 22) In artikel 37, lid 5, wordt de tweede alinea vervangen door: “Wanneer de verificateur verslagen met referentiegegevens, gegevensverslagen over nieuwkomers of jaarverslagen over het activiteitsniveau verifieert, omvat het verificatieteam daarnaast ten minste één persoon die de vereiste technische competentie en kennis heeft om de specifieke technische aspecten van de verzameling, monitoring en rapportage van de voor een kosteloze toewijzing relevante gegevens te beoordelen.”. 23) In artikel 38, lid 1, wordt punt a) vervangen door: “a) kennis van Richtlijn 2003/87/EG, Uitvoeringsverordening (EU) 2018/2066, Gedelegeerde Verordening (EU) 2019/331 en Uitvoeringsverordening (EU) 2019/1842 voor de verificatie van het verslag met referentiegegevens, het gegevensverslag over een nieuwkomer of het jaarverslag over het activiteitsniveau, deze verordening, desbetreffende normen en andere desbetreffende wetgeving, toepasselijke richtsnoeren alsook desbetreffende richtsnoeren en wetgeving die zijn uitgevaardigd door de lidstaat waar de verificateur een verificatie uitvoert;”. 24) Artikel 41 wordt als volgt gewijzigd: a) in lid 1 wordt de tweede zin vervangen door: “Wanneer hij deze procedures en processen vaststelt en uitvoert, verricht de verificateur de in bijlage II bij deze verordening genoemde activiteiten overeenkomstig de in die bijlage bedoelde geharmoniseerde norm.”; b) lid 2 wordt vervangen door: “2.   Een verificateur ontwerpt en documenteert een beheersysteem, voert dit uit en houdt het in stand overeenkomstig de in bijlage II bedoelde geharmoniseerde norm om een consistente ontwikkeling, uitvoering, verbetering en toetsing van de in lid 1 bedoelde procedures en processen te waarborgen. Het beheersysteem omvat ten minste het volgende: a) beleid en verantwoordelijkheden; b) toetsing van het beheer; c) interne audits; d) corrigerende maatregelen; e) maatregelen om risico’s en mogelijkheden aan te pakken en preventieve maatregelen te nemen; f) controle van gedocumenteerde informatie.”. 25) In artikel 42 wordt lid 1 vervangen door: “1.   Een verificateur houdt bescheiden bij en beheert deze, onder andere van de competentie en onpartijdigheid van de medewerkers, om aan te tonen dat deze verordening wordt nageleefd.”. 26) Artikel 43 wordt als volgt gewijzigd: a) in lid 2 wordt de tweede zin vervangen door: “Voor de toepassing van deze verordening zijn de relevante eisen voor de structuur en organisatie van de verificateur zoals vastgesteld in de in bijlage II bedoelde geharmoniseerde norm van toepassing.”; b) aan lid 3, eerste alinea, wordt de volgende zin toegevoegd: “Daartoe bewaakt de verificateur de risico’s voor de onpartijdigheid en neemt hij passende maatregelen om die risico’s aan te pakken.”; c) lid 5 wordt als volgt gewijzigd: a) in de eerste alinea wordt de eerste zin vervangen door: “Een verificateur besteedt de sluiting van de overeenkomst tussen de exploitant of vliegtuigexploitant en de verificateur, de onafhankelijke beoordeling of de uitgifte van het verificatierapport niet uit.”; b) de tweede alinea wordt vervangen door: “Personen contracteren om verificatieactiviteiten uit te voeren vormt echter geen uitbesteding in de zin van de eerste alinea wanneer de verificateur, bij het contracteren van deze personen, de volledige verantwoordelijkheid op zich neemt voor de door het gecontracteerde personeel uitgevoerde verificatieactiviteiten. Wanneer de verificateur personen contracteert om verificatieactiviteiten uit te voeren, moeten die personen een schriftelijke overeenkomst ondertekenen dat zij de procedures van de verificateur naleven en dat er bij het uitvoeren van deze verificatieactiviteiten geen sprake is van een belangenconflict.”; d) het volgende lid 6 bis wordt ingevoegd: “6 bis.   Wanneer een verificateur dezelfde exploitant of vliegtuigexploitant als in het voorgaande jaar verifieert, houdt hij rekening met het risico voor de onpartijdigheid en neemt hij maatregelen om het risico voor de onpartijdigheid te beperken.”; e) het volgende lid 8 wordt toegevoegd: “8.   Als de EU-ETS-hoofdauditor gedurende een periode van vijf opeenvolgende jaren jaarlijkse verificaties voor een bepaalde installatie heeft verricht, verleent hij/zij gedurende drie opeenvolgende jaren geen verificatiediensten aan diezelfde installatie. De maximumperiode van vijf jaar omvat de voor de installatie verrichte EU-ETS-verificaties van emissies of toewijzingsgegevens na 1 januari 2021.”. 27) In artikel 44 wordt de tweede alinea vervangen door: “Voor de verificatie van verslagen met referentiegegevens, gegevensverslagen over nieuwkomers of jaarverslagen over het activiteitsniveau wordt een verificateur die een verificatierapport aan een exploitant afgeeft, bovendien geaccrediteerd voor de in bijlage I bedoelde activiteitengroep nr. 98.”. 28) In artikel 46, lid 1, wordt de eerste alinea vervangen door: “Iedere naar het recht van een lidstaat opgerichte rechtspersoon kan een accreditatieverzoek indienen overeenkomstig artikel 5, lid 1, van Verordening (EG) nr. 765/2008 en de bepalingen van dit hoofdstuk.”. 29) In artikel 59, lid 1, wordt punt b) vervangen door: “b) hij heeft kennis van Richtlijn 2003/87/EG, Uitvoeringsverordening (EU) 2018/2066, Gedelegeerde Verordening (EU) 2019/331 en Uitvoeringsverordening (EU) 2019/1842 wanneer de beoordelaar de competentie en prestaties van de verificateur beoordeelt voor het in bijlage I bij deze verordening bedoelde toepassingsgebied nr. 98, deze verordening, desbetreffende normen en andere desbetreffende wetgeving alsook toepasselijke richtsnoeren;”. 30) In artikel 60, lid 2, wordt punt a) vervangen door: “a) op de hoogte van Richtlijn 2003/87/EG, Uitvoeringsverordening (EU) 2018/2066, Gedelegeerde Verordening (EU) 2019/331 en Uitvoeringsverordening 2019/1842 wanneer de technisch deskundige de competentie en prestaties van de verificateur beoordeelt voor het in bijlage I bij deze verordening bedoelde toepassingsgebied nr. 98, deze verordening, desbetreffende normen en andere desbetreffende wetgeving alsook toepasselijke richtsnoeren”. 31) In artikel 77, lid 1, wordt punt b) vervangen door: “b) de adres- en contactgegevens van de exploitanten of vliegtuigexploitanten wier emissieverslag, tonkilometerverslag, verslag met referentiegegevens, gegevensverslag over een nieuwkomer of jaarverslag over het activiteitsniveau aan zijn verificatie zijn onderworpen;”. 32) Bijlage II wordt gewijzigd overeenkomstig de bijlage bij deze verordening. Artikel 2 Rectificatie van Uitvoeringsverordening (EU) 2018/2067 Uitvoeringsverordening (EU) 2018/2067 wordt als volgt gerectificeerd: 1) Artikel 3 wordt als volgt gerectificeerd: a) in punt 11 wordt “…/…” vervangen door “2019/331”; b) in punt 28 wordt “…/…” vervangen door “2019/331”; c) in punt 29 wordt “…/…” vervangen door “2019/331”. 2) In artikel 7, lid 4, wordt de tweede alinea als volgt gewijzigd: a) in de eerste zin wordt “…/…” vervangen door “2019/331”; b) in de tweede zin wordt “…/…” vervangen door “2019/331”. 3) In artikel 7, lid 6, tweede alinea, wordt “…/…” vervangen door “2019/331”. 4) Artikel 10, lid 1, wordt als volgt gerectificeerd: a) in punt e) wordt “…/…” vervangen door “2019/331”; b) in punt f) wordt “…/…” vervangen door “2019/331”; c) punt l) wordt vervangen door: “l) indien van toepassing, de in artikel 69, leden 1 en 4, van Uitvoeringsverordening (EU) 2018/2066 bedoelde verslagen;”. 5) Artikel 17, lid 3, wordt als volgt gerectificeerd: a) in punt a) wordt “…/…” vervangen door “2019/331”; b) in punt c) wordt “…/…” vervangen door “2019/331”. 6) In artikel 17, lid 4, wordt de eerste alinea vervangen door: “4.   Wanneer CO 2 wordt afgetrokken overeenkomstig artikel 49 van Uitvoeringsverordening (EU) 2018/2066 of overgebracht N 2 O niet als geëmitteerd geldt overeenkomstig artikel 50 van die verordening en dat overgebracht CO 2 of N 2 O door zowel de overbrengende als de ontvangende installatie wordt gemeten, controleert de verificateur of de verschillen tussen de gemeten waarden in beide installaties door de onzekerheid van de meetsystemen kunnen worden verklaard en of het correcte rekenkundige gemiddelde van de gemeten waarden in de emissieverslagen van beide installaties is gebruikt.”. 7) In artikel 19, lid 3, wordt “…/…” vervangen door “2019/331”. 8) In artikel 27, lid 1, onder e), wordt “…/…” vervangen door “2019/331”. 9) Artikel 27, lid 3, wordt als volgt gerectificeerd: a) in punt f) wordt “…/…” vervangen door “2019/331”; b) in punt q) wordt “…/…” vervangen door “2019/331”. 10) In artikel 28, onder e), wordt “…/…” vervangen door “2019/331”. 11) In artikel 30, lid 1, onder c), wordt “…/…” vervangen door “2019/331”. 12) In artikel 58, lid 2, derde alinea, wordt “…/…” vervangen door “2019/331”. 13) In artikel 69, lid 1, wordt “…/…” vervangen door “2019/331”. Artikel 3 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2021. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 december 2020. Voor de Commissie De voorzitter Ursula VON DER LEYEN ( 1 ) PB L 275 van 25.10.2003, blz. 32 . ( 2 ) Uitvoeringsverordening (EU) 2019/1842 van de Commissie van 31 oktober 2019 tot vaststelling van bepalingen ter uitvoering van Richtlijn 2003/87/EG van het Europees Parlement en de Raad wat de verdere regelingen voor de aanpassingen van de kosteloze toewijzing van emissierechten als gevolg van veranderingen in het activiteitsniveau betreft ( PB L 282 van 4.11.2019, blz. 20 ). ( 3 ) Uitvoeringsverordening (EU) 2018/2067 van de Commissie van 19 december 2018 inzake de verificatie van gegevens en de accreditatie van verificateurs krachtens Richtlijn 2003/87/EG van het Europees Parlement en de Raad ( PB L 334 van 31.12.2018, blz. 94 ). ( 4 ) Gedelegeerde Verordening (EU) 2019/331 van de Commissie van 19 december 2018 tot vaststelling van een voor de hele Unie geldende overgangsregeling voor de geharmoniseerde kosteloze toewijzing van emissierechten overeenkomstig artikel 10 bis van Richtlijn 2003/87/EG van het Europees Parlement en de Raad ( PB L 59 van 27.2.2019, blz. 8 ). BIJLAGE In bijlage II worden de volgende punten g) en h) toegevoegd: “g) een procedure of proces om ervoor te zorgen dat de verificateur de volledige verantwoordelijkheid op zich neemt voor de door gecontracteerde personen uitgevoerde verificatieactiviteiten; h) processen die de goede werking van het in artikel 41, lid 2, bedoelde beheersysteem waarborgen, met inbegrip van: i) processen voor het ten minste eenmaal per jaar toetsen van het beheersysteem, waarbij de periode tussen de toetsingen ten hoogste 15 maanden mag bedragen; ii) processen voor het ten minste eenmaal per jaar uitvoeren van interne audits, waarbij de periode tussen de interne audits ten hoogste 15 maanden mag bedragen; iii) processen voor het identificeren en beheren van non-conformiteiten in de activiteiten van de verificateur en het nemen van corrigerende maatregelen om deze non-conformiteiten aan te pakken; iv) processen voor het identificeren van risico’s en mogelijkheden ten aanzien van de activiteiten van de verificateur en het nemen van preventieve maatregelen om die risico’s te beperken; v) processen voor het toezicht op gedocumenteerde informatie.”.",
  "source": "EUR LEX"
}