{
  "url": "http://www.w3.org/1999/xhtml\"><!--",
  "content": "L_202302511NL.000101.fmx.xml Publicatieblad van de Europese Unie NL Serie L 2023/2511 14.11.2023 BESLUIT VAN DE RAAD VAN BESTUUR VAN DE GEMEENSCHAPPELIJKE ONDERNEMING SLIMME NETWERKEN EN DIENSTEN\n             Nr. 18/2023 van 11 oktober 2023 tot vaststelling van interne voorschriften betreffende de beperking van bepaalde rechten van betrokkenen in verband met de verwerking van hun persoonsgegevens in het kader van het functioneren van de Gemeenschappelijke Onderneming “Slimme netwerken en diensten” [2023/2511] DE RAAD VAN BESTUUR, Gezien het Verdrag betreffende de werking van de Europese Unie, Gezien Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( 1 ) (“Verordening (EU) 2018/1725”), en met name artikel 25, Gezien Verordening (EU) 2021/2085 van de Raad van 19 november 2021 voor de oprichting van Gemeenschappelijke Ondernemingen in het kader van Horizon Europa en tot intrekking van Verordeningen (EG) nr. 219/2007, (EU) nr. 557/2014, (EU) nr. 558/2014, (EU) nr. 559/2014, (EU) nr. 560/2014, (EU) nr. 561/2014 en (EU) nr. 642/2014 ( 2 ) , en met name de Gemeenschappelijke Onderneming “Slimme netwerken en diensten” (“GO SNS”), Gezien de leidraad van de Europese Toezichthouder voor gegevensbescherming (“EDPS”) betreffende artikel 25 van Verordening (EU) 2018/1725 en de interne voorschriften van 24 juni 2020 ( 3 ) , Na raadpleging van de EDPS op 13 juni 2023 overeenkomstig artikel 41, lid 2, van Verordening (EU) 2018/1725, Gezien de aanbevelingen van de EDPS van 19 juni 2023, Na het personeel van de GO SNS te hebben geïnformeerd, Overwegende hetgeen volgt: (1) Uitsluitend rechtshandelingen die op basis van de Verdragen zijn vastgesteld, mogen beperkingen van de rechten van betrokkenen worden vastgelegd. In Verordening (EU) 2018/1725 is bepaald dat er, indien deze beperkingen niet kunnen worden gebaseerd op rechtshandelingen die op basis van de Verdragen zijn vastgesteld, ten aanzien van de activiteiten van de GO SNS in interne voorschriften beperkingen mogen worden vastgesteld, na beoordeling van de noodzaak en de evenredigheid van dergelijke beperkingen. (2) Overeenkomstig artikel 25, lid 1, van Verordening (EU) 2018/1725 moeten beperkingen op de toepassing van de artikelen 14 tot en met 22, 35 en 36, en artikel 4 van die verordening, voor zover de bepalingen daarvan overeenkomen met de rechten en verplichtingen op basis van de artikelen 14 tot en met 20, op interne, door de GO SNS vast te stellen voorschriften zijn gebaseerd. (3) In het kader van haar administratieve werking kan de GO SNS administratieve onderzoeken instellen, tuchtprocedures instellen, voorbereidende activiteiten in verband met mogelijke, bij OLAF aangemelde onregelmatigheden verrichten, klokkenluidersprocedures verwerken, (formele en informele) procedures in verband met intimidatie verwerken, interne en externe klachten verwerken, interne audits uitvoeren, via de functionaris voor gegevensbescherming (Data Protection Officer — “DPO”) onderzoeken uitvoeren overeenkomstig artikel 45, lid 2, van Verordening (EU) 2018/1725 en (IT-)veiligheidsonderzoeken die intern of samen met externe betrokkenen (bv. van CERT-EU) worden verricht. (4) De GO SNS kan ook een onderzoek naar mogelijke inbreuken op de beveiligingsvoorschriften voor gerubriceerde EU-informatie (“EUCI”) instellen, op basis van het besluit inzake de beveiligingsvoorschriften voor de bescherming van EUCI dat zij voornemens is vast te stellen. (5) In het kader van dergelijke administratieve onderzoeken en audits werkt de GO SNS met andere instellingen, organen en instanties van de Unie samen. (6) De GO SNS kan op verzoek of op eigen initiatief met nationale autoriteiten van derde landen en internationale organisaties samenwerken. (7) De GO SNS kan op verzoek of op eigen initiatief ook met de overheidsinstanties van de EU-lidstaten samenwerken. (8) De GO SNS is partij bij zaken die bij het Hof van Justitie van de Europese Unie aanhangig zijn wanneer zij een zaak aan het Hof voorlegt, een beslissing verdedigt die zij heeft genomen en waartegen bij het Hof beroep is ingesteld, of wanneer zij zich in een voor haar taken relevant geding voegt. In dit verband kan de GO SNS verplicht zijn de vertrouwelijkheid van de persoonsgegevens in door de partijen of gevoegde partijen verstrekte stukken te bewaren. (9) Om haar taken uit te voeren, verzamelt en verwerkt de GO SNS verschillende categorieën persoonsgegevens, zoals identificatiegegevens, contactgegevens, professionele gegevens, administratieve gegevens, gegevens uit specifieke bronnen, elektronische communicatie- en verkeersgegevens, en gegevens over een specifieke zaak zoals bewijsvoering, gedragsmatige gegevens, beoordelingen, prestatie- en gedragsgegevens en gegevens met betrekking tot of naar voren gebracht in verband met het onderwerp van de procedure of activiteit ( 4 ) . (10) De GO SNS, vertegenwoordigd door haar uitvoerend directeur, treedt als verwerkingsverantwoordelijke op. (11) De persoonsgegevens worden veilig in een elektronische omgeving of op papier opgeslagen, waarbij ongeoorloofde toegang of overdracht van gegevens aan personen zonder wettelijk recht op toegang tot dergelijke persoonsgegevens wordt voorkomen. De verwerkte persoonsgegevens worden niet langer bewaard dan noodzakelijk en passend voor de doeleinden waarvoor de gegevens worden verwerkt gedurende de termijn die in de gegevensbeschermingsmededelingen, de privacyverklaringen of het register van de GO SNS is gespecificeerd. (12) Krachtens Verordening (EU) 2018/1725 is de GO SNS derhalve verplicht de betrokkenen informatie over deze verwerkingsactiviteiten te verstrekken en hun rechten als betrokkenen te eerbiedigen. (13) De GO SNS kan worden verplicht deze rechten met de doelstellingen van administratieve onderzoeken, audits en gerechtelijke procedures te verzoenen. Ook kan zij worden verplicht om de rechten van de betrokkene met de grondrechten en de fundamentele vrijheden van andere betrokkenen in evenwicht te brengen. Hiertoe biedt artikel 25 van Verordening (EU) 2018/1725 de mogelijkheid voor de GO SNS om de toepassing van de artikelen 14 tot en met 22, 35 en 36 van Verordening (EU) 2018/1725, alsook artikel 4, onder strikte voorwaarden te beperken, voor zover de bepalingen daarvan met de rechten en verplichtingen in de artikelen 14 tot en met 20 overeenkomen. (14) Deze interne voorschriften moeten van toepassing zijn op dergelijke verwerkingshandelingen voorafgaand aan het instellen van de bovengenoemde procedures, tijdens deze procedures, tijdens het toezicht op de follow-up van deze procedures en gedurende de termijn waarin de beperking van toepassing blijft. Die voorschriften moeten ook van toepassing zijn op bijstand door de GO SNS aan en haar samenwerking met nationale autoriteiten en internationale organisaties buiten het kader van haar eigen administratieve onderzoeken. (15) In gevallen waarop deze interne voorschriften van toepassing zijn, moet de GO SNS motiveren waarom de beperkingen in een democratische samenleving strikt noodzakelijk en evenredig zijn en ze de wezenlijke inhoud van de grondrechten en fundamentele vrijheden eerbiedigen. (16) Binnen dit kader is de GO SNS gehouden om in volledige overeenstemming met de relevante wetgeving en richtsnoeren, de grondrechten van de betrokkenen tijdens de bovengenoemde procedures te respecteren, in het bijzonder het recht op informatieverstrekking, toegang en rectificatie, het recht op wissing, de beperking van verwerking, het recht van mededeling van een inbreuk in verband met persoonsgegevens aan de betrokkene of vertrouwelijkheid van communicatie zoals verankerd in Verordening (EU) 2018/1725. (17) De GO SNS kan wel worden verplicht de inlichtingen aan de betrokkenen en andere rechten van betrokkenen te beperken, in het bijzonder ter bescherming van haar eigen onderzoeken en onderzoeken en procedures van andere overheidsinstanties, en van de rechten van andere personen in verband met haar onderzoeken of andere procedures. (18) Wanneer de GO SNS overweegt een beperking in te stellen, weegt zij het risico voor de rechten en vrijheden van de betrokkene in het bijzonder af tegen het risico voor de rechten en vrijheden van andere betrokkenen en het risico van teloorgang van het effect van de onderzoeken of procedures van de GO SNS, bijvoorbeeld door het vernietigen van bewijsmateriaal. De risico’s voor de rechten en vrijheden van de betrokkene hebben voornamelijk betrekking op, maar zijn niet beperkt tot, reputatieschade, de rechten van de verdediging en het recht om te worden gehoord. (19) De GO SNS kan aldus de inlichtingen beperken met het oog op de bescherming van het onderzoek en de grondrechten en fundamentele vrijheden van andere betrokkenen. (20) Teneinde de maximale bescherming van de rechten en vrijheden van betrokkenen te waarborgen en overeenkomstig artikel 44, lid 1, van Verordening (EU) 2018/1725, moet de DPO tijdig worden geraadpleegd over beperkingen die kunnen worden toegepast en moet de DPO controleren of die met dit besluit overeenkomen. (21) De GO SNS controleert periodiek of de voorwaarden die de beperking rechtvaardigen van toepassing zijn en heft de beperking op zodra dit niet langer het geval is. (22) De verwerkingsverantwoordelijke moet de DPO op het moment van uitstel en tijdens de herzieningen op de hoogte brengen. (23) Dit besluit wordt via een schriftelijke procedure overeenkomstig artikel 10 van het reglement van orde van de raad van bestuur van de GO SNS vastgesteld, BESLUIT: Artikel 1 Onderwerp en toepassingsgebied 1.   Dit besluit bevat voorschriften betreffende de voorwaarden waaronder de GO SNS in het kader van haar in lid 2 beschreven procedures de toepassing van de in de artikelen 14 tot en met 22, 35 en 36 van Verordening (EU) 2018/1725 vervatte rechten, alsmede die van artikel 4, kan beperken, overeenkomstig artikel 25 van de verordening. 2.   De voor deze procedures relevante gegevenscategorieën zijn onder meer identificatiegegevens, contactgegevens, professionele gegevens, administratieve gegevens, gegevens uit specifieke bronnen, elektronische communicatie- en verkeersgegevens, en gegevens over een specifieke zaak, zoals bewijsvoering, gedragsmatige gegevens, beoordelingen, prestatie- en gedragsgegevens en gegevens met betrekking tot of naar voren gebracht in verband met het onderwerp van de procedure of activiteit. 3.   Waar de GO SNS haar verplichtingen met betrekking tot de rechten van betrokkenen uit hoofde van Verordening (EU) 2018/1725 vervult, onderzoekt zij of een van de in deze verordening vastgestelde uitzonderingen van toepassing is. Artikel 2 Specificatie van de verwerkingsverantwoordelijke De verwerkingsverantwoordelijke voor de verwerkingen is de GO SNS, vertegenwoordigd door haar uitvoerend directeur. Artikel 3 Beperkingen 1.   De GO SNS kan de toepassing van de artikelen 14 tot en met 22, 35 en 36 van Verordening (EU) 2018/1725, alsook van artikel 4, beperken, voor zover de bepalingen daarvan met de rechten en verplichtingen in de artikelen 14 tot en met 20 overeenkomen: a) overeenkomstig artikel 25, lid 1, punten b), c), f), g) en h), van Verordening (EU) 2018/1725, bij het verrichten van administratieve onderzoeken, inleidende tuchtprocedures, tucht- of schorsingsprocedures uit hoofde van artikel 86 van en bijlage IX bij het Statuut, en bij het melden van zaken aan OLAF; b) overeenkomstig artikel 25, lid 1, punt h), van Verordening (EU) 2018/1725, bij het waarborgen dat de personeelsleden van de GO SNS de feiten vertrouwelijk kunnen rapporteren indien zij van mening zijn dat er van ernstige onregelmatigheden sprake is, zoals bepaald in Besluit nr. 09/2023 van de GO SNS tot vaststelling van interne voorschriften voor klokkenluiders; c) overeenkomstig artikel 25, lid 1, punt h), van Verordening (EU) 2018/1725, bij het waarborgen dat de personeelsleden van de GO SNS zich in het kader van een procedure inzake intimidatie bij vertrouwenspersonen kunnen melden in de zin van Besluit nr. 13/2023 van de GO SNS; d) overeenkomstig artikel 25, lid 1, punten c), g) en h), van Verordening (EU) 2018/1725, bij het uitvoeren van interne en externe audits met betrekking tot activiteiten of afdelingen van de GO SNS; e) overeenkomstig artikel 25, lid 1, punten c), d), g) en h), van Verordening (EU) 2018/1725, bij het verlenen of ontvangen van bijstand aan of van andere instellingen, organen en instanties van de Unie of bij de samenwerking in het kader van de punten a) tot en met d) bedoelde activiteiten en uit hoofde van toepasselijke overeenkomsten inzake het dienstverleningsniveau, memoranda van overeenstemming en samenwerkingsovereenkomsten; f) overeenkomstig artikel 25, lid 1, punten c), g) en h), van Verordening (EU) 2018/1725, bij het verlenen aan of het ontvangen van bijstand van nationale autoriteiten van derde landen of internationale organisaties of bij het samenwerken met deze autoriteiten en organisaties, op verzoek of op eigen initiatief; g) overeenkomstig artikel 25, lid 1, punten c), g) en h), van Verordening (EU) 2018/1725, bij het verlenen aan of het ontvangen van bijstand van de overheidsinstanties van de EU-lidstaten en bij de samenwerking, op hun verzoek of op eigen initiatief; h) overeenkomstig artikel 25, lid 1, punt e), van Verordening (EU) 2018/1725, bij het verwerken van persoonsgegevens in door partijen of gevoegde partijen in het kader van een procedure bij het Hof van Justitie van de Europese Unie verkregen stukken; i) overeenkomstig artikel 25, lid 1, punten c) en h), van Verordening (EU) 2018/1725, bij het verwerken van persoonsgegevens tijdens onderzoeken door de DPO overeenkomstig artikel 45, lid 2, van Verordening (EU) 2018/1725; j) overeenkomstig artikel 25, lid 1, punten c), d), g) en h), van Verordening (EU) 2018/1725, bij het verwerken van persoonsgegevens tijdens IT-veiligheidsonderzoeken die intern of samen met externe betrokkenen (bv. van CERT-EU) worden verricht; k) overeenkomstig artikel 25, lid 1, punten c), g) en h), van Verordening (EU) 2018/1725, bij het verwerken van persoonsgegevens in het kader van het subsidiebeheer of een aanbestedingsprocedure, na de uiterste datum voor de indiening van de oproepen tot het indienen van voorstellen of de inschrijvingen voor aanbestedingen. 2.   Voor de specifieke toepassing van de in lid 1 hierboven beschreven beperkingen kan de GO SNS in de volgende omstandigheden beperkingen toepassen: a) met betrekking tot persoonsgegevens die met de diensten van de Commissie of met andere instellingen, organen, agentschappen en bureaus van de Unie worden uitgewisseld: i) indien een dergelijk(e) dienst van de Commissie of instelling, orgaan of agentschap van de Unie het recht heeft de uitoefening van de in de lijst opgenomen rechten te beperken op grond van andere handelingen in de zin van artikel 25 van Verordening (EU) 2018/1725 of overeenkomstig hoofdstuk IX van die verordening of de oprichtingshandelingen van andere instellingen, organen, agentschappen en bureaus van de Unie; ii) indien het doeleinde van een dergelijke beperking door die dienst van de Commissie, of die instelling, dat orgaan of dat agentschap van de Unie in gevaar komt als de GO SNS niet een soortgelijke beperking met betrekking tot diezelfde persoonsgegevens toepast; b) met betrekking tot de persoonsgegevens die met de bevoegde autoriteiten van de lidstaten worden uitgewisseld: i) indien die bevoegde autoriteiten van de lidstaten het recht hebben de uitoefening van de in de lijst opgenomen rechten te beperken op grond van handelingen in de zin van artikel 23 van Verordening (EU) 2016/679 van het Europees Parlement en de Raad ( 5 ) , of krachtens nationale maatregelen ter omzetting van artikel 13, lid 3, artikel 15, lid 3, of artikel 16, lid 3, van Richtlijn (EU) 2016/680 van het Europees Parlement en de Raad ( 6 ) ; ii) indien het doel van een dergelijke beperking door die bevoegde autoriteit in gevaar zou worden gebracht als de GO SNS niet een gelijkwaardige beperking voor dezelfde persoonsgegevens zou toepassen; c) met betrekking tot persoonsgegevens die met derde landen of internationale organisaties worden uitgewisseld, indien er duidelijk bewijs is dat de uitoefening van deze rechten en verplichtingen de samenwerking van de GO SNS met derde landen of internationale organisaties bij de uitvoering van haar taken naar verwachting in gevaar brengt. Alvorens beperkingen op te leggen in de situaties in de zin van de eerste alinea, punten a) en b), raadpleegt de GO SNS de betrokken diensten van de Commissie, instellingen, organen of instanties van de Unie of de bevoegde autoriteiten van de lidstaten, tenzij het voor de GO SNS duidelijk is dat de toepassing van een beperking krachtens een van de in die punten genoemde handelingen is toegestaan. 3.   Wanneer de GO SNS de toepassing van de rechten in de zin van de leden 1 en 2 hierboven geheel of gedeeltelijk beperkt, treft zij maatregelen overeenkomstig de artikelen 5 en 6. 4.   Wanneer betrokkenen overeenkomstig artikel 17 van Verordening (EU) 2018/1725 om inzage in hun verwerkte persoonsgegevens verzoeken in verband met een of meer specifieke gevallen of in verband met een bepaalde verwerking, beperkt de GO SNS haar beoordeling van het verzoek tot deze persoonsgegevens. Artikel 4 Specificatie van waarborgen 1.   De GO SNS voert waarborgen in ter voorkoming van misbruik, onrechtmatige toegang tot of doorgifte van persoonsgegevens waarvoor beperkingen gelden of kunnen worden toegepast. Deze waarborgen omvatten technische en organisatorische maatregelen en worden voor zover noodzakelijk uitvoerig in interne besluiten, procedures en uitvoeringsvoorschriften van de GO SNS vastgelegd. De waarborgen omvatten: a) een duidelijke definitie van rollen, verantwoordelijkheden en procedurele stappen; b) papieren documenten worden in beveiligde kasten bewaard en zijn alleen voor bevoegd personeel toegankelijk; c) de elektronische gegevens worden volgens de beveiligingsnormen van de GO SNS in een beveiligde IT-toepassing opgeslagen, evenals in specifieke elektronische mappen die alleen voor bevoegd personeel toegankelijk zijn. Passende toegangsniveaus worden individueel toegekend; d) voor personen die tot de gegevens toegang hebben, geldt een geheimhoudingsplicht; e) een passende monitoring van de beperkingen en een periodieke toetsing van de toepassing. 2.   Overeenkomstig artikel 5, lid 3, worden de in lid 1 bedoelde waarborgen periodiek herzien. 3.   De persoonsgegevens worden bewaard overeenkomstig de geldende regels voor bewaring van de GO SNS, die in de overeenkomstig artikel 31 van Verordening (EU) 2018/1725 bijgehouden registers over gegevensbescherming moeten worden vastgelegd. De bewaartermijn is in geen geval langer dan noodzakelijk en is passend voor de doeleinden waarvoor de gegevens worden verwerkt. Artikel 5 Noodzaak en evenredigheid van beperkingen 1.   Op artikel 3 gebaseerde beperkingen zijn noodzakelijk en evenredig, waarbij met de risico’s voor de rechten en vrijheden van betrokkenen rekening wordt gehouden, en de essentie van de grondrechten en fundamentele vrijheden in een democratische samenleving in aanmerking wordt genomen. 2.   Als een beperking wordt overwogen, wordt op basis van deze voorschriften een noodzakelijkheids- en evenredigheidsonderzoek verricht. Dit onderzoek wordt ook in het kader van de periodieke herziening uitgevoerd, na een beoordeling of de feitelijke en juridische redenen voor een beperking nog steeds van toepassing zijn. Het onderzoek wordt voor verantwoordingsdoeleinden per geval in een interne beoordelingsnota gedocumenteerd. De GO SNS stelt periodieke verslagen over de toepassing van artikel 25 van Verordening (EU) 2018/1725 op. 3.   Beperkingen zijn van tijdelijke aard. Zij zijn van toepassing zolang de redenen daarvoor blijven bestaan, met name wanneer wordt aangenomen dat de uitoefening van het beperkte recht de gevolgen van de opgelegde beperking niet langer tenietdoet of de rechten of vrijheden van andere betrokkenen niet langer aantast. De GO SNS herziet de toepassing van de beperking om de zes maanden vanaf de vaststelling ervan en bij de afsluiting van de procedure of het onderzoek in kwestie. Daarna controleert de verwerkingsverantwoordelijke om de zes maanden of het nodig is om de beperkingen te handhaven. 4.   Wanneer de GO SNS de beperkingen op grond van artikel 3 geheel of gedeeltelijk toepast, registreert zij de redenen voor de beperking, de rechtsgrond(en) in overeenstemming met artikel 3, met inbegrip van een beoordeling van de noodzaak en evenredigheid van de beperking. Het registratiedossier en, in voorkomend geval, de stukken met de onderliggende feitelijke en juridische elementen worden geregistreerd. Deze worden de EDPS op diens verzoek ter beschikking gesteld. Artikel 6 Inlichtingenplicht 1.   In de op haar website en/of intranet gepubliceerde gegevensbeschermingsmededelingen, privacyverklaringen of het register in de zin van artikel 31 van Verordening (EU) 2018/1725, waarbij betrokkenen over hun rechten in het kader van een gegeven procedure worden geïnformeerd, neemt de GO SNS inlichtingen over mogelijke beperkingen van deze rechten op. Er wordt aangegeven welke rechten kunnen worden beperkt, de redenen daarvoor en de potentiële duur daarvan. Onverminderd artikel 5, lid 4, stelt de GO SNS, indien dit evenredig is, de betrokkenen die bij de specifieke verwerking betrokken zijn, schriftelijk en onverwijld individueel in kennis van hun rechten met betrekking tot bestaande of toekomstige beperkingen. 2.   Indien de GO SNS de in artikel 3 vastgelegde rechten geheel of gedeeltelijk beperkt, stelt zij de betrokkene op de hoogte van de opgelegde beperking, van de belangrijkste redenen daarvoor, en van de mogelijkheid om bij de EDPS een klacht in te dienen of om bij het Hof van Justitie van de Europese Unie beroep in te stellen. De verstrekking van de in lid 2 bedoelde inlichtingen kan worden opgeschort, achterwege gelaten of geweigerd als daardoor het effect van de beperking overeenkomstig artikel 25, lid 8, van Verordening (EU) 2018/1725 verloren zou gaan. Artikel 7 Betrokkenheid door de functionaris voor gegevensbescherming 1.   De GO SNS licht de DPO onverwijld in wanneer de verwerkingsverantwoordelijke overeenkomstig dit besluit de toepassing van de rechten van betrokkenen beperkt of de beperking verlengt. De verwerkingsverantwoordelijke geeft de DPO toegang tot het dossier met de beoordeling van de noodzaak en de evenredigheid van de beperking en tot alle stukken met betrekking tot de feitelijke of juridische context. 2.   De DPO kan de verwerkingsverantwoordelijke schriftelijk verzoeken de toepassing van de beperkingen opnieuw te beoordelen. De verwerkingsverantwoordelijke stelt de DPO schriftelijk van de uitkomst van de gevraagde herbeoordeling in kennis. 3.   De DPO wordt bij de gehele procedure betrokken. De verwerkingsverantwoordelijke licht de DPO in wanneer de beperking is opgeheven. 4.   De GO SNS documenteert schriftelijk de betrokkenheid van de DPO bij de toepassing van beperkingen, met inbegrip van de inlichtingen die met hem zijn gedeeld. Artikel 8 Mededeling van een inbreuk in verband met persoonsgegevens aan de betrokkene 1.   Wanneer de GO SNS verplicht is een inbreuk in verband met persoonsgegevens uit hoofde van artikel 35, lid 1, van Verordening (EU) 2018/1725 mee te delen, kan de GO SNS deze mededeling in uitzonderlijke omstandigheden geheel of gedeeltelijk beperken. De redenen voor de beperking, de rechtsgrond ervoor uit hoofde van artikel 3 en een beoordeling van de noodzaak en de evenredigheid ervan worden in een nota gedocumenteerd. De nota wordt op het tijdstip van de kennisgeving van de inbreuk in verband met persoonsgegevens aan de EDPS meegedeeld. 2.   Indien de redenen voor de beperking niet langer van toepassing zijn, deelt de GO SNS de inbreuk in verband met persoonsgegevens mee aan de betrokkene en stelt zij hem in kennis van de voornaamste redenen voor de beperking en van zijn recht om bij de EDPS een klacht in te dienen. Artikel 9 Vertrouwelijkheid van elektronische communicatie 1.   In uitzonderlijke omstandigheden kan de GO SNS het recht op vertrouwelijkheid van elektronische communicatie uit hoofde van artikel 36 van Verordening (EU) 2018/1725 beperken. Dergelijke beperkingen moeten aan Richtlijn 2002/58/EG van het Europees Parlement en de Raad ( 7 ) voldoen. 2.   Indien de GO SNS het recht op vertrouwelijkheid van elektronische communicatie beperkt, stelt zij in haar antwoord de betrokkene op diens verzoek in kennis van de voornaamste redenen waarop de toepassing van de beperking berust, en van zijn recht bij de EDPS een klacht in te dienen. 3.   De GO SNS kan het verstrekken van inlichtingen over de redenen voor een beperking en het recht om een klacht bij de EDPS in te dienen, opschorten, achterwege laten of weigeren, zolang dit het effect van de beperking teniet zou doen. De rechtmatigheid hiervan wordt per geval beoordeeld. Artikel 10 Inwerkingtreding Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 11 oktober 2023. Voor de raad van bestuur Colin WILLCOCK De voorzitter ( 1 ) PB L 295 van 21.11.2018, blz. 39 . ( 2 ) PB L 427 van 30.11.2021, blz. 17 . ( 3 ) Beschikbaar op Guidance on Art. 25 of the Regulation 2018/1725 — European Data Protection Supervisor (europa.eu). ( 4 ) In gevallen van gezamenlijke verantwoordelijkheid worden gegevens verwerkt overeenkomstig de middelen en doeleinden die in de betreffende regeling tussen de gezamenlijke verwerkingsverantwoordelijken zijn vastgesteld in de zin van artikel 28 van Verordening (EU) 2018/1725. ( 5 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 ). ( 6 ) Richtlijn (EU) 2016/680 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens door bevoegde autoriteiten met het oog op de voorkoming, het onderzoek, de opsporing en de vervolging van strafbare feiten of de tenuitvoerlegging van straffen, en betreffende het vrije verkeer van die gegevens en tot intrekking van Kaderbesluit 2008/977/JBZ van de Raad ( PB L 119 van 4.5.2016, blz. 89 ). ( 7 ) Richtlĳn 2002/58/EG van het Europees Parlement en de Raad van 12 juli 2002 betreffende de verwerking van persoonsgegevens en de bescherming van de persoonlĳke levenssfeer in de sector elektronische communicatie (richtlĳn betreffende privacy en elektronische communicatie) ( PB L 201 van 31.7.2002, blz. 37 ). ELI: http://data.europa.eu/eli/dec/2023/2511/oj ISSN 1977-0758 (electronic edition)",
  "source": "EUR LEX"
}