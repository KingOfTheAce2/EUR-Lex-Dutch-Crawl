{
  "url": "http://www.w3.org/1999/xhtml\">",
  "content": "L_2011146NL.01000401.xml 1.6.2011 NL Publicatieblad van de Europese Unie L 146/4 UITVOERINGSVERORDENING (EU) Nr. 531/2011 VAN DE COMMISSIE van 31 mei 2011 tot wijziging van Verordening (EG) nr. 1480/2004 van de Commissie tot vaststelling van specifieke regels met betrekking tot goederen die van oorsprong zijn uit gebieden waarover de regering van de Republiek Cyprus niet feitelijk het gezag uitoefent en die worden binnengebracht in gebieden waarover de regering wel feitelijk het gezag uitoefent DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 866/2004 van de Raad van 29 april 2004 inzake een regeling op grond van artikel 2 van Protocol nr. 10 van de Toetredingsakte ( 1 ) , en met name artikel 4, lid 12, Na raadpleging van het Line Regulation Committee ( 2 ) , Overwegende hetgeen volgt: (1) Verordening (EG) nr. 1480/2004 van de Commissie ( 3 ) voorziet in een bijzondere regeling voor de fytosanitaire inspectie van en verslaglegging over goederen die bestaan uit planten, plantaardige producten of andere onderdelen die vallen onder deel B van bijlage V bij Richtlijn 2000/29/EG van de Raad van 8 mei 2000 betreffende de beschermende maatregelen tegen het binnenbrengen en de verspreiding in de Gemeenschap van voor planten en voor plantaardige producten schadelijke organismen ( 4 ) . (2) Gezien de ervaringen sinds de inwerkingtreding van Verordening (EG) nr. 1480/2004 moeten de handel en het economische verkeer op het eiland worden versterkt. (3) Aardappels vormen het grootste deel van de handel die de groene lijn passeert. (4) Om de omvang van de aardappelhandel te vergroten zouden aardappelproducenten in de gebieden waarover de regering van de Republiek Cyprus niet feitelijk het gezag uitoefent (hierna „de gebieden” genoemd), toestemming moeten krijgen om aardappelen van de tweede oogst te telen uit op het eigen bedrijf in de gebieden gewonnen pootaardappelen. (5) Deze op het eigen bedrijf in de gebieden gewonnen pootaardappelen worden rechtstreeks geteeld uit pootaardappelen met een EU-certificering. (6) De positieve ervaringen met de aardappelhandel via de groene lijn sinds 2006 hebben aangetoond dat aardappelen uit de gebieden geen buitensporig risico vormen voor de fytosanitaire veiligheid wanneer zij worden ingevoerd in de gebieden waarover de regering van de Republiek Cyprus feitelijk het gezag uitoefent, op voorwaarde dat de fytosanitaire inspecties worden uitgevoerd door onafhankelijke deskundigen die door de Commissie worden benoemd en dat de traceerbaarheid gewaarborgd is. Daarom kunnen sommige van de beperkingen van artikel 3, lid 1, tweede alinea, van Verordening (EG) nr. 1480/2004 van de Commissie worden opgeheven. (7) De Commissie zal onafhankelijke fytosanitaire deskundigen blijven benoemen voor de gebieden om ervoor te zorgen dat de traceerbaarheid en de fytosanitaire status van de aardappeloogsten gewaarborgd zijn. (8) Verordening (EG) nr. 1480/2004 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EG) nr. 1480/2004 wordt als volgt gewijzigd: 1) In artikel 3, lid 1, wordt de tweede alinea vervangen door: „Voor aardappelen gaan deze onafhankelijke fytosanitaire deskundigen na of deze rechtstreeks geteeld werden uit pootaardappelen die gecertificeerd zijn in één van de lidstaten, of uit pootaardappelen die gecertificeerd zijn in een ander land waarvoor de invoer van voor opplant bestemde aardappelen in de Unie niet verboden is op grond van bijlage III bij Richtlijn 2000/29/EG, of uit op het eigen bedrijf gewonnen pootaardappelen die, onder toezicht van deze deskundigen, zijn geteeld als eerste oogst uit de in dit lid bedoelde gecertificeerde pootaardappelen.”. 2) Bijlage III wordt vervangen door de tekst van de bijlage bij de onderhavige verordening. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 31 mei 2011. Voor de Commissie De voorzitter José Manuel BARROSO ( 1 ) PB L 161 van 30.4.2004, blz. 128 . ( 2 ) Opgericht krachtens artikel 4, lid 12, van Verordening (EG) nr. 866/2004 van de Raad. ( 3 ) PB L 272 van 20.8.2004, blz. 3 . ( 4 ) PB L 169 van 10.7.2000, blz. 1 . BIJLAGE „BIJLAGE III Voorbeeld van het in artikel 3, lid 2, bedoelde „Verslag van de fytosanitaire inspectie”",
  "source": "EUR LEX"
}