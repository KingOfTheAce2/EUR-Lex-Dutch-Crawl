{
  "url": "http://www.w3.org/1999/xhtml\">",
  "content": "L_202500204NL.000101.fmx.xml Publicatieblad van de Europese Unie NL L-serie 2025/204 31.1.2025 BESLUIT (GBVB) 2025/204 VAN DE RAAD van 30 januari 2025 tot wijziging van Gemeenschappelijk Standpunt 2001/931/GBVB betreffende de toepassing van specifieke maatregelen ter bestrijding van het terrorisme DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 27 december 2001 heeft de Raad Gemeenschappelijk Standpunt 2001/931/GBVB ( 1 ) vastgesteld. (2) Op 19 februari 2024 heeft de Raad Besluit (GBVB) 2024/628 ( 2 ) vastgesteld, waarbij in Gemeenschappelijk Standpunt 2001/931/GBVB voor een initiële periode van twaalf maanden een humanitaire vrijstelling werd ingevoegd van de maatregelen tot bevriezing van tegoeden die van toepassing zijn op, en van de beperkingen op het beschikbaar stellen van tegoeden en economische middelen aan, in de lijsten opgenomen personen, groepen en entiteiten, ten behoeve van actoren bedoeld in Resolutie 2664 (2022) van de Veiligheidsraad van de Verenigde Naties, van organisaties en agentschappen waaraan de Unie het certificaat van humanitair partnerschap heeft verleend, en van organisaties en agentschappen die door een lidstaat of door een gespecialiseerd agentschap van een lidstaat zijn erkend of gecertificeerd. Daarnaast werd bij Besluit (GBVB) 2024/628 een afwijkingsmechanisme ingevoerd voor bij humanitaire activiteiten betrokken organisaties en actoren die niet in aanmerking komen voor die humanitaire vrijstelling, en een evaluatieclausule in verband met die uitzonderingen. (3) Overeenkomstig artikel 3 bis, lid 5, van Gemeenschappelijk Standpunt 2001/931/GBVB heeft de Raad de in artikel 3 bis, leden 1 en 2, van dat Gemeenschappelijk Standpunt bedoelde uitzonderingen geëvalueerd en heeft hij geconcludeerd dat deze moeten worden gehandhaafd en dat ze ten minste om de 24 maanden, of op dringend verzoek van een lidstaat, van de hoge vertegenwoordiger van de Unie voor buitenlandse zaken en veiligheidsbeleid, of van de Commissie na een ingrijpende verandering in de omstandigheden, moeten worden geëvalueerd. De Raad heeft voorts geconcludeerd dat de vrijstelling van artikel 3 bis, lid 1, van toepassing moet blijven tot en met 22 februari 2027. (4) Gemeenschappelijk Standpunt 2001/931/GBVB moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Artikel 3 bis van Gemeenschappelijk Standpunt 2001/931/GBVB wordt als volgt gewijzigd: 1) In lid 5 worden de woorden “twaalf maanden” vervangen door de woorden “24 maanden”. 2) In lid 6 wordt de datum “22 februari 2025” vervangen door de datum “22 februari 2027”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 30 januari 2025. Voor de Raad De voorzitter A. SZŁAPKA ( 1 ) Gemeenschappelijk Standpunt 2001/931/GBVB van de Raad van 27 december 2001 betreffende de toepassing van specifieke maatregelen ter bestrijding van het terrorisme ( PB L 344 van 28.12.2001, blz. 93 , ELI: http://data.europa.eu/eli/compos/2001/931/oj). ( 2 ) Besluit (GBVB) 2024/628 van de Raad van 19 februari 2024 tot wijziging van Gemeenschappelijk Standpunt 2001/931/GBVB betreffende de toepassing van specifieke maatregelen ter bestrijding van het terrorisme ( PB L, 2024/628, 20.2.2024, ELI: http://data.europa.eu/eli/dec/2024/628/oj ). ELI: http://data.europa.eu/eli/dec/2025/204/oj ISSN 1977-0758 (electronic edition)",
  "source": "EUR LEX"
}