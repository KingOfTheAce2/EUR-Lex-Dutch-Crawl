{
  "url": "http://www.w3.org/1999/xhtml\"><!--",
  "content": "L_2023051NL.01002501.xml 20.2.2023 NL Publicatieblad van de Europese Unie L 51/25 GEDELEGEERDE VERORDENING (EU) 2023/370 VAN DE COMMISSIE van 13 december 2022 tot aanvulling van Verordening (EU) 2021/2115 van het Europees Parlement en de Raad wat betreft procedures, uiterste termijnen voor de indiening door de lidstaten van verzoeken tot wijziging van een strategisch GLB-plan, en verdere gevallen waarvoor het maximumaantal wijzigingen van de strategische GLB-plannen niet geldt DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/2115 van het Europees Parlement en de Raad van 2 december 2021 tot vaststelling van voorschriften inzake steun voor de strategische plannen die de lidstaten in het kader van het gemeenschappelijk landbouwbeleid opstellen (strategische GLB-plannen) en die uit het Europees Landbouwgarantiefonds (ELGF) en het Europees Landbouwfonds voor plattelandsontwikkeling (Elfpo) worden gefinancierd, en tot intrekking van Verordeningen (EU) nr. 1305/2013 en (EU) nr. 1307/2013 ( 1 ) , en met name artikel 122, Overwegende hetgeen volgt: (1) Bij Verordening (EU) 2021/2115 zijn de basisregels voor de strategische plannen van het gemeenschappelijk landbouwbeleid (GLB) vastgesteld, waaronder regels voor de indiening en goedkeuring van wijzigingen van strategische GLB-plannen als bedoeld in artikel 119 van die verordening. (2) Om de lidstaten in staat te stellen verzoeken tot wijziging van hun strategisch GLB-plan in te dienen, moeten de procedures en uiterste termijnen voor de indiening van de wijzigingsverzoeken worden vastgesteld. (3) Om de Commissie in staat te stellen een verzoek tot wijziging van een strategisch GLB-plan correct te beoordelen, moet het verzoek, naast de in artikel 119, lid 2, van Verordening (EU) 2021/2115 bedoelde informatie, voor elke wijziging van het strategisch GLB-plan bepaalde informatie bevatten waarin de redenen voor de wijziging en de inhoud en de verwachte gevolgen ervan worden toegelicht. (4) Om ervoor te zorgen dat het verzoek tot wijziging van het strategisch GLB-plan volledig is en correct aan de Commissie wordt toegezonden, moeten de lidstaten het verzoek indienen via het in artikel 3 van Uitvoeringsverordening (EU) 2021/2289 van de Commissie ( 2 ) bedoelde systeem voor elektronische gegevensuitwisseling “SFC2021”. (5) Met het oog op een grondige beoordeling van het ter goedkeuring bij de Commissie ingediende wijzigingsverzoek, en met name van het gewijzigde financiële plan, en ter voorkoming van het risico op fouten door een parallelle beoordeling van meerdere versies van het strategisch GLB-plan, mag de lidstaat via het systeem voor elektronische gegevensuitwisseling “SFC2021” slechts één verzoek tot wijziging tegelijk indienen. De lidstaat mag pas een nieuw wijzigingsverzoek indienen nadat hij het vorige verzoek heeft ingetrokken of nadat de Commissie de lidstaat in kennis heeft gesteld van haar besluit over het eerder ingediende wijzigingsverzoek. Dit is met name noodzakelijk om de begunstigden rechtszekerheid te bieden met betrekking tot de toepasselijke versie van het strategisch GLB-plan en om te zorgen voor een correcte koppeling van betalingen en met het nieuwe gewijzigde financiële plan dat van toepassing is. (6) Er moeten gedetailleerde regels worden vastgesteld voor de kennisgeving aan de Commissie van de wijzigingen met betrekking tot interventies in het kader van titel III, hoofdstuk IV, van Verordening (EU) 2021/2115, als bedoeld in artikel 119, lid 9, van die verordening, en voor de kennisgeving aan de Commissie van het resultaat van de in artikel 120 van die verordening bedoelde beoordeling. (7) Om ervoor te zorgen dat wijzigingen van de strategische GLB-plannen tijdig worden verwerkt en in werking treden vóór het einde van de subsidiabiliteitsperiode van de uitgaven, moeten uiterste termijnen worden vastgesteld voor de indiening van verzoeken tot wijziging van een strategisch GLB-plan die betrekking hebben op interventietypes in bepaalde in artikel 42 van Verordening (EU) 2021/2115 genoemde sectoren en op interventietypes als bedoeld in hoofdstuk IV van die verordening. (8) Voorts moet een uiterste termijn worden vastgesteld voor de indiening van verzoeken tot wijziging van een strategisch GLB-plan die verband houden met de overheveling van bepaalde financiële toewijzingen, zodat de financiële toewijzingen voor rechtstreekse betalingen en voor het Elfpo tijdig in werking kunnen treden. (9) Met het oog op een efficiënte verwerking van de verzoeken tot wijziging van een strategisch GLB-plan moeten de lidstaten de wijzigingsverzoeken zo opstellen dat het aantal in elk kalenderjaar ingediende wijzigingsverzoeken wordt beperkt, bijvoorbeeld door meerdere wijzigingen van het strategisch GLB-plan in één wijzigingsverzoek te combineren. Om rechtszekerheid te waarborgen, de rechten van landbouwers te beschermen en een vlotte en efficiënte werking van alle interventies te waarborgen, moeten de wijzigingsverzoeken door de lidstaten zo worden ingediend dat er voldoende tijd is voor de beoordeling ervan door de Commissie en voor de tijdige inwerkingtreding ervan overeenkomstig artikel 119, lid 8, van Verordening (EU) 2021/2115. (10) Om de lidstaten flexibiliteit te bieden in geval van noodsituaties als gevolg van natuurrampen of rampzalige gebeurtenissen en andere noodmaatregelen en om andere specifieke situaties aan te pakken, en tegelijkertijd de verzoeken tot wijziging van een strategisch GLB-plan doeltreffend en tijdig te verwerken zonder onnodige administratieve lasten, moeten verdere gevallen worden bepaald waarvoor het in artikel 119, lid 7, van Verordening (EU) 2021/2115 vastgestelde maximumaantal wijzigingsverzoeken niet geldt. Deze gevallen moeten onder meer betrekking hebben op onvoorziene wijzigingen van het rechtskader van de Unie, wettelijke verplichtingen en, waar nodig, automatische vrijmakingen, wijzigingen als gevolg van uitzonderlijke maatregelen tegen marktverstoringen, dierziekten en plantenplagen, en wijzigingen van financieringsinstrumenten die worden gebruikt in een dynamische marktomgeving en die mogelijk regelmatig moeten worden gewijzigd met het oog op een correcte werking. (11) Er moet een uiterste termijn worden vastgesteld voor de indiening van wijzigingsverzoeken in verband met automatische vrijmakingen, om ervoor te zorgen dat de in artikel 34 van Verordening (EU) 2021/2116 van het Europees Parlement en de Raad ( 3 ) en artikel 24 van Uitvoeringsverordening (EU) 2022/128 van de Commissie ( 4 ) vastgestelde termijnen in acht worden genomen. (12) Gezien artikel 104, lid 1, tweede alinea, en artikel 106 van Verordening (EU) 2021/2116 en gezien het feit dat deze verordening regels bevat inzake uiterste termijnen voor verzoeken tot wijziging van een strategisch GLB-plan en inzake verdere gevallen waarin verzoeken tot wijziging van een strategisch GLB-plan niet worden meegeteld in het maximumaantal van dergelijke verzoeken, moet deze verordening met ingang van 1 januari 2023 van toepassing zijn met het oog op een gelijk speelveld en rechtszekerheid voor de betrokken lidstaten, landbouwers en belanghebbenden, HEEFT DE VOLGENDE VERORDENING VASTGESTELD: Artikel 1 Toepassingsgebied Deze verordening vult Verordening (EU) 2021/2115 aan met betrekking tot: a) procedures voor de indiening van verzoeken tot wijziging van een strategisch GLB-plan; b) uiterste termijnen voor de indiening van verzoeken tot wijziging van een strategisch GLB-plan; c) verdere gevallen waarvoor het in artikel 119, lid 7, van Verordening (EU) 2021/2115 bedoelde maximumaantal verzoeken tot wijziging van een strategisch GLB-plan niet geldt. Artikel 2 Regels inzake de procedure voor de indiening van een verzoek tot wijziging van een strategisch GLB-plan en inzake de kennisgeving van wijzigingen als bedoeld in artikel 119, lid 9, van Verordening (EU) 2021/2115 1.   Naast de in artikel 119, lid 2, van Verordening (EU) 2021/2115 bedoelde elementen vermeldt het verzoek tot wijziging van het strategisch GLB-plan een of meer soorten wijzigingen uit de in de bijlage bij deze verordening vermelde soorten wijzigingen en bevat het voor elke voorgestelde wijziging van het strategisch GLB-plan de volgende informatie: a) de redenen die de wijziging rechtvaardigen; b) de verwachte effecten van de wijziging; c) het effect van de wijziging op de streefcijfers en indicatoren; d) het effect van de wijziging op het financieel plan. 2.   Het verzoek tot wijziging van het GLB-plan kan een of meer voorgestelde wijzigingen van het strategisch GLB-plan bevatten. 3.   Het verzoek tot wijziging van het strategisch GLB-plan wordt ingediend via het in artikel 3 van Uitvoeringsverordening (EU) 2021/2289 bedoelde systeem voor elektronische gegevensuitwisseling “SFC2021”. De in lid 1 van dit artikel en in artikel 119, lid 2, van Verordening (EU) 2021/2115 bedoelde informatie wordt voor elke voorgestelde wijziging afzonderlijk door de lidstaat in het desbetreffende deel van het systeem voor elektronische gegevensuitwisseling “SFC2021” ingevoerd. 4.   De lidstaten kunnen slechts één verzoek tot wijziging van het strategisch GLB-plan tegelijk indienen. De lidstaat kan pas een nieuw verzoek tot wijziging van het strategisch GLB-plan indienen nadat hij het vorige verzoek heeft ingetrokken of nadat de Commissie de lidstaat in kennis heeft gesteld van haar in artikel 119, lid 4, van Verordening (EU) 2021/2115 bedoelde besluit over het vorige wijzigingsverzoek. 5.   Een lidstaat die een verzoek tot wijziging van het strategisch GLB-plan intrekt, kan pas een nieuw wijzigingsverzoek indienen nadat de Commissie de intrekking van het vorige verzoek heeft bevestigd via het systeem voor elektronische gegevensuitwisseling “SFC2021”. 6.   De lidstaten stellen de Commissie via het systeem voor elektronische gegevensuitwisseling “SFC2021” in kennis van de wijzigingen met betrekking tot interventies in het kader van titel III, hoofdstuk IV, van Verordening (EU) 2021/2115, als bedoeld in artikel 119, lid 9, van die verordening. De kennisgeving vermeldt: a) het voorwerp van de wijzigingen; b) een motivering waaruit blijkt dat de wijziging geen gevolgen heeft voor de in artikel 109, lid 1, punt a), van Verordening (EU) 2021/2115 bedoelde streefcijfers; c) de datum waarop de wijziging in de lidstaat van kracht wordt. 7.   De lidstaten stellen de Commissie via het systeem voor elektronische gegevensuitwisseling “SFC2021” in kennis van het resultaat van de in artikel 120 van Verordening (EU) 2021/2115 bedoelde beoordeling. Een lidstaat die naar aanleiding van de in dat artikel bedoelde beoordeling een verzoek tot wijziging van zijn strategisch GLB-plan indient, voegt aan de motivering van dat verzoek tot wijziging een verwijzing toe naar de kennisgeving en licht het verband tussen het resultaat van de beoordeling en de voorgestelde wijzigingen van het strategisch GLB-plan toe. Artikel 3 Uiterste termijnen voor de indiening van verzoeken tot wijziging van een strategisch GLB-plan 1.   De in artikel 119, lid 6, van Verordening (EU) 2021/2115 bedoelde termijn van drie maanden wordt geschorst vanaf de datum waarop de Commissie haar opmerkingen over het wijzigingsverzoek aan de lidstaat meedeelt tot de datum waarop de lidstaat via het systeem voor elektronische gegevensuitwisseling “SFC2021” een nieuwe versie van het strategisch GLB-plan indient waarin alle opmerkingen van de Commissie volledig in aanmerking zijn genomen. 2.   Wijzigingsverzoeken met betrekking tot de in artikel 42 van Verordening (EU) 2021/2115 bedoelde interventietypes worden uiterlijk op 30 september 2028 bij de Commissie ingediend. 3.   Wijzigingsverzoeken met betrekking tot de in hoofdstuk IV van Verordening (EU) 2021/2115 bedoelde interventietypes worden uiterlijk op 30 september 2029 bij de Commissie ingediend. 4.   Wijzigingsverzoeken met betrekking tot de in artikel 17, lid 5, artikel 88, lid 7, en artikel 103 van Verordening (EU) 2021/2115 bedoelde overhevelingen worden tussen 1 januari 2025 en 31 mei 2025 bij de Commissie ingediend. Artikel 4 Verdere gevallen van verzoeken tot wijziging van een strategisch GLB-plan 1.   Verzoeken tot wijziging van het strategisch GLB-plan worden niet meegeteld in het maximumaantal verzoeken als bedoeld in artikel 119, lid 7, van Verordening (EU) 2021/2115 indien zij betrekking hebben op de volgende gevallen: a) wijzigingen als gevolg van noodmaatregelen die nodig zijn voor de aanpak van natuurrampen, rampzalige gebeurtenissen of ongunstige weersomstandigheden die door de bevoegde nationale overheidsinstantie formeel als zodanig zijn erkend, of wijzigingen als gevolg van een ingrijpende en plotselinge verandering in de socio-economische omstandigheden van de lidstaat; b) wijzigingen die noodzakelijk zijn naar aanleiding van andere wijzigingen in de wetgeving van de Unie dan die bedoeld in artikel 120 van Verordening (EU) 2021/2115 of wijzigingen die noodzakelijk zijn naar aanleiding van een beslissing van de rechterlijke instanties van de Europese Unie; c) wijzigingen naar aanleiding van uitzonderlijke maatregelen op grond van de artikelen 219, 220 of 221 van Verordening (EU) nr. 1308/2013 van het Europees Parlement en de Raad ( 5 ) ; d) wijzigingen die noodzakelijk zijn als gevolg van de invoering van financieringsinstrumenten als bedoeld in artikel 58 van Verordening (EU) 2021/1060 van het Europees Parlement en de Raad ( 6 ) of wijzigingen daarvan; e) wijzigingen als gevolg van een automatische vrijmaking voor de strategische GLB-plannen als bedoeld in artikel 34 van Verordening (EU) 2021/2116, of f) wijzigingen met betrekking tot interventies in het kader van titel III, hoofdstuk IV, van Verordening (EU) 2021/2115 als bedoeld in artikel 119, lid 9, van die verordening. 2.   In het in lid 1, punt e), bedoelde geval wordt het verzoek tot wijziging van het strategisch GLB-plan uiterlijk op 30 juni van elk kalenderjaar ingediend. 3.   Een verzoek tot wijziging dat wijzigingen in de in lid 1 bedoelde gevallen combineert met andere wijzigingen van het strategisch GLB-plan, telt mee in het in artikel 119, lid 7, van Verordening (EU) 2021/2115 vastgestelde maximumaantal wijzigingsverzoeken. Artikel 5 Inwerkingtreding en toepassing Deze verordening treedt in werking op de zevende dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 december 2022. Voor de Commissie De voorzitter Ursula VON DER LEYEN ( 1 ) PB L 435 van 6.12.2021, blz. 1 . ( 2 ) Uitvoeringsverordening (EU) 2021/2289 van de Commissie van 21 december 2021 tot vaststelling van voorschriften voor de toepassing van Verordening (EU) 2021/2115 van het Europees Parlement en de Raad wat betreft de presentatie van de inhoud van de strategische GLB-plannen en wat betreft het elektronische systeem voor de veilige uitwisseling van informatie ( PB L 458 van 22.12.2021, blz. 463 ). ( 3 ) Verordening (EU) 2021/2116 van het Europees Parlement en de Raad van 2 december 2021 inzake de financiering, het beheer en de monitoring van het gemeenschappelijk landbouwbeleid en tot intrekking van Verordening (EU) nr. 1306/2013 ( PB L 435 van 6.12.2021, blz. 187 ). ( 4 ) Uitvoeringsverordening (EU) 2022/128 van de Commissie van 21 december 2021 tot vaststelling van uitvoeringsbepalingen voor Verordening (EU) 2021/2116 van het Europees Parlement en de Raad wat betreft betaalorganen en andere instanties, financieel beheer, goedkeuring van de rekeningen, controles, zekerheden en transparantie ( PB L 20 van 31.1.2022, blz. 131 ). ( 5 ) Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( PB L 347 van 20.12.2013, blz. 671 ). ( 6 ) Verordening (EU) 2021/1060 van het Europees Parlement en de Raad van 24 juni 2021 houdende gemeenschappelijke bepalingen inzake het Europees Fonds voor regionale ontwikkeling, het Europees Sociaal Fonds Plus, het Cohesiefonds, het Fonds voor een rechtvaardige transitie en het Europees Fonds voor maritieme zaken, visserij en aquacultuur en de financiële regels voor die fondsen en voor het Fonds voor asiel, migratie en integratie, het Fonds voor interne veiligheid en het instrument voor financiële steun voor grensbeheer en visumbeleid ( PB L 231 van 30.6.2021, blz. 159 ). BIJLAGE Soorten wijzigingen van het strategisch GLB-plan als bedoeld in artikel 2, lid 1: 1. herziening van geplande outputs of vaststelling/herziening van de verlagingscoëfficiënten als bedoeld in artikel 11, lid 5, van Verordening (EU) 2021/2115; 2. wijzigingen in verband met conditionaliteit als bedoeld in de artikelen 12 en 13 van Verordening (EU) 2021/2115; 3. overheveling in verband met degressiviteit en plafonnering als bedoeld in artikel 17, lid 5, van Verordening (EU) 2021/2115; 4. wijzigingen met betrekking tot interventies in bepaalde sectoren als bedoeld in artikel 42 van Verordening (EU) 2021/2115; 5. toewijzing van een aan InvestEU bij te dragen bedrag als bedoeld in artikel 81 van Verordening (EU) 2021/2115; 6. wijzigingen naar aanleiding van een evaluatie van een beslissing om toewijzingen voor rechtstreekse betalingen te gebruiken voor interventies in bepaalde sectoren, als bedoeld in artikel 88, lid 7, van Verordening (EU) 2021/2115; 7. overhevelingen als gevolg van de flexibiliteit tussen toewijzingen voor rechtstreekse betalingen en Elfpo-toewijzingen, als bedoeld in artikel 103 van Verordening (EU) 2021/2115; 8. wijzigingen met betrekking tot de interventietypes voor rechtstreekse betalingen als bedoeld in titel III, hoofdstuk II, van Verordening (EU) 2021/2115; 9. toevoeging van ontbrekende elementen in een goedgekeurd strategisch GLB-plan als bedoeld in artikel 118, lid 5, van Verordening (EU) 2021/2115; 10. wijzigingen met betrekking tot interventies voor plattelandsontwikkeling als bedoeld in titel III, hoofdstuk IV, van Verordening (EU) 2021/2115 anders dan die bedoeld in artikel 119, lid 9, van die verordening; 11. wijzigingen als gevolg van de herziening van een strategisch GLB-plan als bedoeld in artikel 120 van Verordening (EU) 2021/2115; 12. wijzigingen met betrekking tot de in artikel 4, lid 1, van deze verordening bedoelde elementen; 13. wijzigingen met betrekking tot andere elementen van de strategische GLB-plannen dan die bedoeld in de punten 1 tot en met 12.",
  "source": "EUR LEX"
}