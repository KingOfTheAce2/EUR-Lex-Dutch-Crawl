{
  "url": "http://www.w3.org/1999/xhtml\">",
  "content": "L_2008118NL.01003301.xml 6.5.2008 NL Publicatieblad van de Europese Unie L 118/33 BESLUIT EULEX/2/2008 VAN HET POLITIEK EN VEILIGHEIDSCOMITÉ van 22 april 2008 tot instelling van het Comité van contribuanten voor de rechtsstaatmissie van de Europese Unie in Kosovo (EULEX KOSOVO) (2008/356/GBVB) HET POLITIEK EN VEILIGHEIDSCOMITÉ, Gelet op het Verdrag betreffende de Europese Unie, en met name op artikel 25, derde alinea, Gelet op Gemeenschappelijk Optreden 2008/124/GBVB van de Raad van 4 februari 2008 inzake de rechtsstaatmissie van de Europese Unie in Kosovo (EULEX KOSOVO) ( 1 ) , en met name op artikel 13, lid 3, Overwegende hetgeen volgt: (1) Krachtens artikel 13, lid 3, van Gemeenschappelijk Optreden 2008/124/GBVB heeft de Raad het Politiek en Veiligheidscomité (PVC) gemachtigd de nodige besluiten te nemen betreffende de instelling van een Comité van contribuanten voor EULEX KOSOVO. (2) In de conclusies van de Europese Raad van Göteborg van 15 en 16 juni 2001 zijn richtsnoeren en modaliteiten vastgesteld voor de bijdragen van derde landen aan politiemissies. De Raad heeft op 10 december 2002 zijn goedkeuring gehecht aan het document betreffende overleg en modaliteiten voor de bijdrage van staten die geen EU-lidstaat zijn aan de civiele crisisbeheersing van de EU, waarin de regelingen voor de deelneming van derde staten aan civiele crisisbeheersingsoperaties nader worden uitgewerkt, waaronder de instelling van een Comité van contribuanten. (3) Het Comité van contribuanten voor de politiemissie voor EULEX KOSOVO zal een essentiële rol vervullen bij de dagelijkse leiding van de missie. Het zal het voornaamste forum vormen voor het bespreken van alle problemen in verband met de dagelijkse leiding van de missie. Het PVC, dat de politieke controle op en de strategische leiding van de missie uitoefent, zal met de opvattingen van het Comité van contribuanten rekening houden, BESLUIT: Artikel 1 Instelling Er wordt een Comité van contribuanten (CvC) voor EULEX KOSOVO ingesteld. Artikel 2 Taken 1.   Het CvC mag zijn standpunten naar voren brengen. Het PVC houdt daarmee rekening en zorgt voor de politieke controle op en de strategische aansturing van EULEX KOSOVO. 2.   Het mandaat van het CvC is neergelegd in het document „Overleg en modaliteiten voor de bijdrage van staten die geen EU-lidstaat zijn aan de civiele crisisbeheersing van de EU”. Artikel 3 Samenstelling 1.   Alle lidstaten van de EU zijn gerechtigd aanwezig te zijn bij de besprekingen van het CvC. Alleen de bijdragende staten nemen evenwel deel aan de dagelijkse leiding van EULEX KOSOVO. Vertegenwoordigers van derde landen die deelnemen aan EULEX KOSOVO mogen de vergaderingen van het CvC bijwonen. Ook mag een vertegenwoordiger van de Europese Commissie de vergaderingen van het CvC bijwonen. 2.   Het CvC wordt regelmatig geïnformeerd door het hoofd van de missie. Artikel 4 Voorzitter Voor EULEX KOSOVO wordt het CvC, in overeenstemming met het document betreffende overleg en modaliteiten voor de bijdrage van staten die geen EU-lidstaten zijn aan de civiele crisisbeheersing van de EU, voorgezeten door een vertegenwoordiger van de secretaris-generaal/hoge vertegenwoordiger, in nauw overleg met het voorzitterschap. Artikel 5 Vergaderingen 1.   Het CvC wordt regelmatig door de voorzitter bijeengeroepen. Wanneer de omstandigheden dit vereisen, kunnen op initiatief van de voorzitter of op verzoek van een vertegenwoordiger van een deelnemende staat spoedvergaderingen worden bijeengeroepen. 2.   Voorafgaand aan de vergadering verspreidt de voorzitter een voorlopige agenda en de daarop betrekking hebbende documenten. De voorzitter is verantwoordelijk voor het doen toekomen van het resultaat van de besprekingen van het CvC aan het Politiek en Veiligheidscomité. Artikel 6 Vertrouwelijkheid 1.   De beveiligingsvoorschriften van de Raad zijn van toepassing op de vergaderingen en notulen van het CvC. Vertegenwoordigers in het CvC dienen met name over de passende veiligheidsmachtiging te beschikken. 2.   De beraadslagingen van het CvC vallen onder de geheimhoudingsplicht. Artikel 7 Van kracht worden Dit besluit wordt van kracht op de dag waarop het wordt aangenomen. Gedaan te Brussel, 22 april 2008. Voor het Politiek en Veiligheidscomité De voorzitter M. IPAVIC ( 1 ) PB L 42 van 16.2.2008, blz. 92 .",
  "source": "EUR LEX"
}