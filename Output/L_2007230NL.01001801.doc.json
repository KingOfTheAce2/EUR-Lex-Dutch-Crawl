{
  "url": "http://www.w3.org/1999/xhtml\">",
  "content": "L_2007230NL.01001801.xml 1.9.2007 NL Publicatieblad van de Europese Unie L 230/18 BESCHIKKING VAN DE COMMISSIE van 27 augustus 2007 betreffende de niet-opneming van guazatinetriacetaat in bijlage I, IA of IB bij Richtlijn 98/8/EG van het Europees Parlement en de Raad betreffende het op de markt brengen van biociden (Kennisgeving geschied onder nummer C(2007) 3979) (Voor de EER relevante tekst) (2007/597/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 98/8/EG van het Europees Parlement en de Raad van 16 februari 1998 betreffende het op de markt brengen van biociden ( 1 ) , en met name op artikel 16, lid 2, tweede alinea, Overwegende hetgeen volgt: (1) In Verordening (EG) nr. 2032/2003 van de Commissie van 4 november 2003 inzake de tweede fase van het in artikel 16, lid 2, van Richtlijn 98/8/EG van het Europees Parlement en de Raad betreffende het op de markt brengen van biociden bedoelde tienjarige werkprogramma en houdende wijziging van Verordening (EG) nr. 1896/2000 ( 2 ) is een lijst vastgesteld van werkzame stoffen die met het oog op een mogelijke opneming daarvan in bijlage I, IA of IB bij Richtlijn 98/8/EG dienen te worden beoordeeld. Guazatinetriacetaat is op deze lijst vermeld. (2) Krachtens Verordening (EG) nr. 2032/2003 is guazatinetriacetaat overeenkomstig artikel 11, lid 2, van Richtlijn 98/8/EG beoordeeld voor gebruik in productsoort 8 (houtconserveringsmiddelen), zoals gedefinieerd in bijlage V bij Richtlijn 98/8/EG. (3) Het Verenigd Koninkrijk is als rapporterende lidstaat aangewezen en heeft het verslag van de bevoegde instantie samen met een aanbeveling overeenkomstig artikel 10, leden 5 en 7, van Verordening (EG) nr. 2032/2003 op 22 september 2006 bij de Commissie ingediend. (4) Het verslag van de bevoegde instantie is door de lidstaten en de Commissie getoetst. Overeenkomstig artikel 11, lid 4, van Verordening (EG) nr. 2032/2003 zijn de conclusies van de toetsing binnen het Permanent Comité voor biociden op 16 maart 2007 in een beoordelingsverslag opgenomen. (5) Wegens het ontbreken van kritische gegevens over de uitspoeling vanuit een behandeld oppervlak, de voortplantingseffecten van guazatine in Daphnia magna en de afbraaksnelheid in de bodem of watersedimentsystemen is het niet mogelijk om guazatinetriacetaat op te nemen in bijlage I, IA of IB bij Richtlijn 98/8/EG voor productsoort 8. De bevoegde instantie van het Verenigd Koninkrijk heeft ook een milieurisicobeoordeling verricht uitgaande van een realistisch worstcasescenario, waaruit is gebleken dat er onaanvaardbare risico's voor het milieu bestaan. (6) Bij de beoordeling van guazatinetriacetaat zijn geen onbeantwoorde vragen of zorgwekkende aspecten naar voren gekomen die door het Wetenschappelijk Comité voor gezondheids- en milieurisico's moeten worden besproken. (7) De in deze beschikking vervatte maatregelen zijn in overeenstemming met het advies van het Permanent Comité voor biociden, HEEFT DE VOLGENDE BESCHIKKING GEGEVEN: Artikel 1 Guazatinetriacetaat (CAS-nummer 115044-19-4) wordt niet in bijlage I, IA of IB bij Richtlijn 98/8/EG opgenomen voor productsoort 8. Artikel 2 Voor de doeleinden van artikel 4, lid 2, derde alinea, van Verordening (EG) nr. 2032/2003 is deze beschikking van toepassing vanaf de dag volgende op die van haar bekendmaking in het Publicatieblad van de Europese Unie . Artikel 3 Deze beschikking is gericht tot de lidstaten. Gedaan te Brussel, 27 augustus 2007. Voor de Commissie Stavros DIMAS Lid van de Commissie ( 1 ) PB L 123 van 24.4.1998, blz. 1 . Richtlijn laatstelijk gewijzigd bij Richtlijn 2007/20/EG van de Commissie ( PB L 94 van 4.4.2007, blz. 23 ). ( 2 ) PB L 307 van 24.11.2003, blz. 1 . Verordening laatstelijk gewijzigd bij Verordening (EG) nr. 1849/2006 ( PB L 355 van 15.12.2006, blz. 63 ).",
  "source": "EUR LEX"
}