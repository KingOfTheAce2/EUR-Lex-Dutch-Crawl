{
  "url": "http://www.w3.org/1999/xhtml\">",
  "content": "L_2020381NL.01002401.xml 13.11.2020 NL Publicatieblad van de Europese Unie L 381/24 BESLUIT (GBVB) 2020/1700 VAN DE RAAD van 12 november 2020 tot wijziging van Besluit (GBVB) 2017/2074 betreffende beperkende maatregelen in het licht van de situatie in Venezuela DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 13 november 2017 heeft de Raad Besluit (GBVB) 2017/2074 ( 1 ) vastgesteld, over beperkende maatregelen in het licht van de situatie in Venezuela. (2) Gezien de aanhoudende politieke, economische, sociale en humanitaire crisis in Venezuela en de voortdurende acties die de democratie, de rechtsstaat en de eerbiediging van de mensenrechten ondermijnen, heeft de Raad op 11 november 2019 Besluit (GBVB) 2019/1893 ( 2 ) vastgesteld, waarbij de bestaande beperkende maatregelen werden verlengd tot en met 14 november 2020, met inbegrip van alle plaatsingen op de lijst. (3) De hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) heeft op 21 december 2019 namens de Unie een verklaring afgelegd waarin wordt vermeld dat het besluit van het Venezolaanse hooggerechtshof en de niet-erkende Grondwetgevende Vergadering om de grondwettelijk toegekende parlementaire onschendbaarheid van vier leden van de Nationale Vergadering op te heffen, een ernstige schending was van de grondwettelijke bepalingen, de rechtsstaat en het democratische beginsel van de scheiding der machten. In die verklaring wordt duidelijk gesteld dat de Unie zal blijven toezien op de situatie en bereid is de haar ter beschikking staande instrumenten te gebruiken om de democratie, de rechtsstaat en de mensenrechten te steunen, onder meer via gerichte maatregelen die het Venezolaanse volk niet schaden. (4) De hoge vertegenwoordiger heeft op 9 januari 2020 namens de Unie een verklaring afgelegd waarin wordt gesteld dat het recente optreden tegen het enige democratisch gekozen orgaan in Venezuela, de Nationale Vergadering, en veel van haar leden, onder wie de voorzitter, de Venezolaanse crisis verder heeft doen escaleren en dat de pogingen om een legitiem verkiezingsproces voor het presidium van de Nationale Vergadering op 5 januari 2020 hardhandig te blokkeren en het gebruik van geweld tegen de voorzitter en verschillende afgevaardigden om hen de toegang tot de Nationale Vergadering te ontzeggen, volstrekt onaanvaardbaar waren. In die verklaring wordt er voorts op gewezen dat de stemming die tot de zogenaamde verkiezing van Luis Parra heeft geleid, niet wettig was aangezien de wettelijke procedures en de democratische grondwettelijke beginselen niet in acht zijn genomen, en dat de leden van de Nationale Vergadering het parlementaire mandaat dat zij van het Venezolaanse volk hebben gekregen, zonder enige vorm van intimidatie of represailles moeten kunnen uitoefenen. Gezien die ernstige feiten en besluiten die de democratie, de rechtsstaat en de mensenrechten ondermijnen, wordt in die verklaring tevens benadrukt dat de Unie klaarstaat om voorbereidingen te treffen met het oog op de toepassing van gerichte maatregelen ten aanzien van individuen die betrokken zijn bij de schending van die beginselen en rechten. (5) De hoge vertegenwoordiger heeft op 4 juni 2020 namens de Unie een verklaring afgelegd over de jongste ontwikkelingen in Venezuela, waaronder het besluit van het Venezolaanse hooggerechtshof van 26 mei 2020 om de benoeming van Luis Parra tot voorzitter van de Nationale Vergadering te bekrachtigen. In die verklaring wordt benadrukt dat de stemming die tot de zogenaamde verkiezing van Luis Parra heeft geleid, volgens de Unie niet wettig was aangezien de wettelijke procedures en de democratische grondwettelijke beginselen niet in acht zijn genomen. Ook wordt erin gesteld dat de jongste ontwikkelingen de langdurige institutionele en politieke crisis in Venezuela verder hebben verdiept en de democratische en constitutionele ruimte in het land hebben beperkt. In die verklaring wordt het standpunt van de Unie herhaald dat een duurzame uitweg uit de Venezolaanse crisis alleen kan worden bereikt door een echt en inclusief politiek proces, en wordt benadrukt dat de Unie alle vormen van geweld, met inbegrip van militaire of gewelddadige invallen in het land, verwerpt. In dit verband heeft de Unie er nota van genomen dat de recente overeenkomst tussen de nationale actoren op het gebied van humanitaire hulp een stap in de goede richting is, en heeft zij benadrukt dat alle partijen constructief moeten samenwerken om het dramatische lijden van het Venezolaanse volk, dat wordt verergerd door de COVID-19-pandemie, te verlichten. (6) De hoge vertegenwoordiger heeft op 16 juni 2020 namens de Unie een verklaring afgelegd waarin wordt benadrukt dat vrije en eerlijke parlements- en presidentsverkiezingen waarbij de internationale normen worden geëerbiedigd, van cruciaal belang zijn om de crisis in Venezuela te boven te komen en dat een onafhankelijke en evenwichtige Nationale Kiesraad ( Consejo Nacional Electoral of CNE) en een gelijk speelveld dat de deelname van politieke partijen en kandidaten mogelijk maakt, hoekstenen van een geloofwaardig verkiezingsproces zijn. Voorts heeft de EU de regering en de oppositie opgeroepen om zinvolle en inclusieve onderhandelingen aan te knopen over de vorming van de CNE en de opheffing van het verbod op oppositiepartijen. (7) Gezien de aanhoudende ernstige situatie in Venezuela heeft de Raad op 29 juni 2020 Besluit (GBVB) 2020/898 ( 3 ) vastgesteld, waarbij elf personen onderworpen werden aan beperkende maatregelen. (8) In die context en overeenkomstig artikel 13 van Besluit (GBVB) 2017/2074 heeft de Raad de bestaande beperkende maatregelen geëvalueerd en besloten dat de beperkende maatregelen, met inbegrip van alle plaatsingen op de lijst, moeten worden verlengd tot en met 14 november 2021. Die maatregelen treffen de algemene bevolking niet en kunnen worden teruggedraaid mocht er vooruitgang worden geboekt met het herstel van de democratie, de rechtsstaat en de eerbiediging van de mensenrechten in Venezuela. (9) De plaatsingen op de lijst in bijlage I bij Besluit (GBVB) 2017/2074 zijn geëvalueerd en de motiveringen voor veertien personen moeten worden geactualiseerd, terwijl de achternamen van alle personen op de lijst in hoofdletters moeten worden geschreven. (10) Besluit (GBVB) 2017/2074 moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit (GBVB) 2017/2074 wordt als volgt gewijzigd: 1) In artikel 13 wordt de eerste alinea vervangen door: “Dit besluit is van toepassing tot en met 14 november 2021.”. 2) Bijlage I wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 12 november 2020. Voor de Raad De voorzitter M. ROTH ( 1 ) Besluit (GBVB) 2017/2074 van de Raad van 13 november 2017 betreffende beperkende maatregelen in het licht van de situatie in Venezuela ( PB L 295 van 14.11.2017, blz. 60 ). ( 2 ) Besluit (GBVB) 2019/1893 van de Raad van 11 november 2019 tot wijziging van Besluit (GBVB) 2017/2074 betreffende beperkende maatregelen in het licht van de situatie in Venezuela ( PB L 291 van 12.11.2019, blz. 42 ). ( 3 ) Besluit (GBVB) 2020/898 van de Raad van 29 juni 2020 tot wijziging van Besluit (GBVB) 2017/2074 betreffende beperkende maatregelen in het licht van de situatie in Venezuela ( PB L 205I van 29.6.2020, blz. 6 ). BIJLAGE Bijlage I bij Besluit (GBVB) 2017/2074 wordt vervangen door: “BIJLAGE I Lijst van natuurlijke personen en rechtspersonen, entiteiten en lichamen als bedoeld in artikel 6, lid 1, en artikel 7, lid 1 Naam Identificatiegegevens Motivering Datum van opneming op de lijst 1. Néstor Luis REVEROL TORRES Geboortedatum: 28 oktober 1964 Geslacht: mannelijk Sinds 2016 minister van Binnenlandse Zaken, Justitie en Vrede. In april 2019 ook benoemd tot vicevoorzitter van openbare werken en diensten en uitvoerend secretaris van de Estado Mayor Eléctrico . Voormalig commandant-generaal van de Bolivariaanse Nationale Garde. In augustus 2020 bevorderd tot opperste generaal ( general en jefe ) van de Bolivariaanse Nationale Garde. Verantwoordelijk voor ernstige schendingen van de mensenrechten, waaronder de foltering van (politieke) gevangenen, en de repressie van de democratische oppositie in Venezuela, waaronder het verbieden van politieke demonstraties en het onderdrukken ervan door veiligheidstroepen onder zijn bevel. 22.1.2018 2. Gustavo Enrique GONZÁLEZ LÓPEZ Geboortedatum: 2 november 1960 Geslacht: mannelijk Op 30 april 2019 opnieuw benoemd tot hoofd van de Bolivariaanse nationale inlichtingendienst (Sebin). Was Veiligheids- en Inlichtingenadviseur voor het kabinet van de president van 8 januari 2019 tot en met 30 april 2019 en hoofd van de Sebin tot en met oktober 2018. Als hoofd van de Sebin verantwoordelijk voor ernstige schendingen van de mensenrechten (waaronder willekeurige detentie, onmenselijke en vernederende behandeling, en foltering) en de repressie van het maatschappelijk middenveld en de democratische oppositie in Venezuela. 22.1.2018 3. Tibisay LUCENA RAMÍREZ Geboortedatum: 26 april 1959 Geslacht: vrouwelijk Voorzitter van de Nationale Kiesraad ( Consejo Nacional Electoral of CNE) van april 2006 tot en met juni 2020. Haar optreden en beleid hebben de democratie en de rechtsstaat in Venezuela ondermijnd, onder meer doordat zij er niet voor heeft gezorgd dat de CNE conform de Venezolaanse grondwet een onpartijdige en onafhankelijke instantie bleef. Zo faciliteerde zij de instelling van de grondwetgevende vergadering en de herverkiezing van Nicolás Maduro in mei 2018 via presidentsverkiezingen die vrij noch eerlijk te noemen waren. 22.1.2018 4. Antonio José BENAVIDES TORRES Geboortedatum: 13 juni 1961 Geslacht: mannelijk Hoofd van het Hoofdstedelijk District ( Distrito Capital ) tot en met januari 2018. Commandant-generaal van de Bolivariaanse Nationale Garde tot en met 21 juni 2017. Betrokken bij de repressie van het maatschappelijk middenveld en de democratische oppositie in Venezuela, en verantwoordelijk voor ernstige schendingen van de mensenrechten door de Bolivariaanse Nationale Garde toen die onder zijn bevel stond. Zijn optreden en beleid als commandant-generaal van de Bolivariaanse Nationale Garde hebben de rechtsstaat in Venezuela ondermijnd, onder meer omdat de Bolivariaanse Nationale Garde de leiding had bij de ordehandhaving tijdens civiele demonstraties en hij publiekelijk bepleitte dat militaire rechtbanken burgers zouden moeten kunnen berechten. 22.1.2018 5. Maikel José MORENO PÉREZ Geboortedatum: 12 december 1965 Geslacht: mannelijk President en voormalig vicepresident van het Hooggerechtshof van Venezuela ( Tribunal Supremo de Justicia ). In deze functies heeft hij steun verleend voor het optreden en het beleid van de regering die de democratie en de rechtsstaat in Venezuela hebben ondermijnd, en is hij verantwoordelijk voor acties en verklaringen die de autoriteit van de Nationale Vergadering hebben ondergraven, waaronder de benoeming van de Nationale Kiesraad ( Consejo Nacional Electoral of CNE) in juni 2020 en de schorsing en vervanging van de leiders van drie oppositiepartijen in juni en juli 2020. 22.1.2018 6. Tarek William SAAB HALABI Geboortedatum: 10 september 1963 Geboorteplaats: El Tigre, de staat Anzoátegui, Venezuela Geslacht: mannelijk Procureur-generaal van Venezuela, benoemd door de Grondwetgevende Vergadering. In deze functie en in eerdere functies als Europese Ombudsman en voorzitter van de Republikeinse Morele Raad ( Consejo Moral Republicano ) heeft hij de democratie en de rechtsstaat in Venezuela ondermijnd door publiekelijk zijn steun uit te spreken voor acties tegen tegenstanders van de regering van Venezuela en voor de intrekking van de bevoegdheden van de Nationale Vergadering. 22.1.2018 7. Diosdado CABELLO RONDÓN Geboortedatum: 15 april 1963 Geslacht: mannelijk Voorzitter van de Grondwetgevende Vergadering en eerste vicevoorzitter van de Verenigde Socialistische Partij van Venezuela (PSUV). Betrokken bij het ondermijnen van de democratie en de rechtsstaat in Venezuela, onder meer door de media te gebruiken om de politieke oppositie, andere media en het maatschappelijk middenveld publiekelijk aan te vallen en te bedreigen. 22.1.2018 8. Tareck Zaidan EL-AISSAMI MADDAH Geboortedatum: 12 november 1974 Geslacht: mannelijk Vicepresident voor economie en minister van Olie, Nationale Industrie en Productie. Als voormalig vicepresident van Venezuela met toezicht op de leiding van de Bolivariaanse nationale inlichtingendienst (Sebin) is El-Aissami verantwoordelijk voor ernstige schendingen van de mensenrechten door de organisatie, waaronder willekeurige detentie, politiek gemotiveerde onderzoeken, onmenselijke en vernederende behandeling en foltering. Hij is ook verantwoordelijk voor het ondersteunen en uitvoeren van beleidsmaatregelen en activiteiten die de democratie en de rechtsstaat ondermijnen, inclusief het verbod van publieke demonstraties en het leiden van het “anticoupcommando” van president Maduro, dat gericht is tegen het maatschappelijk middenveld en de democratische oppositie. 25.6.2018 9. Sergio José RIVERO MARCANO Geboortedatum: 8 november 1964 Geslacht: mannelijk Inspecteur-generaal van de Bolivariaanse Nationale Strijdkrachten (FANB), commandant-generaal van de Bolivariaanse Nationale Garde tot en met 16 januari 2018. Betrokken bij de repressie van het maatschappelijk middenveld en de democratische oppositie in Venezuela, en verantwoordelijk voor ernstige schendingen van de mensenrechten door de Bolivariaanse Nationale Garde toen die onder zijn bevel stond, inclusief het gebruik van buitensporig geweld en de willekeurige detentie en mishandeling van leden van het maatschappelijk middenveld en de oppositie. Zijn optreden en beleid als commandant-generaal bij de Bolivariaanse Nationale Garde hebben de democratie en de rechtsstaat in Venezuela ondermijnd, onder meer omdat de Bolivariaanse Nationale Garde leden van de democratisch verkozen Nationale Vergadering aanviel en journalisten intimideerde die verslag uitbrachten over de frauduleuze verkiezingen voor de onwettige grondwetgevende vergadering. 25.6.2018 10. Jesús Rafael SUÁREZ CHOURIO Geboortedatum: 19 juli 1962 Geslacht: mannelijk Opperbevelhebber van het Venezolaanse Bolivariaanse nationale leger. Voormalig hoofd van de generale staf van de opperbevelhebber, voormalig commandant-generaal bij het Venezolaanse Bolivariaanse nationale leger en voormalig commandant bij de Región de Defensa Integral de la zona Central (REDI Central). Als commandant-generaal bij het Venezolaanse Bolivariaanse nationale leger verantwoordelijk voor ernstige mensenrechtenschendingen door troepen onder zijn commando, inclusief het gebruik van buitensporig geweld en de mishandeling van gevangenen. Trad op tegen de democratische oppositie en steunde het gebruik van militaire rechtbanken om burgerdemonstranten te berechten. 25.6.2018 11. Iván HERNÁNDEZ DALA Geboortedatum: 18 mei 1966 Geslacht: mannelijk Hoofd van het directoraat-generaal Militaire Contraspionage ( Dirección General de Contrainteligencia Militar of DGCIM) sinds januari 2014, en hoofd van de presidentiële garde sinds september 2015. Als hoofd van het DGCIM is Iván Hernández Dala verantwoordelijk voor ernstige mensenrechtenschendingen en voor de repressie van het maatschappelijk middenveld en de democratische oppositie door leden van het DGCIM onder zijn bevel, inclusief het gebruik van buitensporig geweld en de slechte behandeling van gevangenen. 25.6.2018 12. Delcy Eloina RODRÍGUEZ GÓMEZ Geboortedatum: 18 mei 1969 Geslacht: vrouwelijk Vicepresident van Venezuela, voormalig voorzitter van de onwettige grondwetgevende vergadering en voormalig lid van de presidentiële commissie die belast was met de oprichting van de onwettige nationale grondwetgevende vergadering. Haar acties in de presidentiële commissie en vervolgens als voorzitter van de onwettige grondwetgevende vergadering hebben de democratie en de rechtsstaat in Venezuela ondermijnd. Zo werden de bevoegdheden van de nationale vergadering misbruikt tegen de oppositie, en werd de oppositie ervan weerhouden om deel te nemen aan het politieke proces. 25.6.2018 13. Elías José JAUA MILANO Geboortedatum: 16 december 1969 Geslacht: mannelijk Voormalig minister van Onderwijs. Voormalig voorzitter van de presidentiële commissie die belast was met de oprichting van de onwettige nationale grondwetgevende vergadering. Verantwoordelijk voor het ondermijnen van de democratie en de rechtsstaat in Venezuela door zijn leidende rol bij de oprichting van de onwettige grondwetgevende vergadering. 25.6.2018 14. Sandra OBLITAS RUZZA Geboortedatum: 7 juni 1969 Geslacht: vrouwelijk Rector van de Universidad Bolivariana de Venezuela . Voormalig vicevoorzitter van de Nationale Kiesraad ( Consejo Nacional Electoral of CNE) en voormalig voorzitter van de commissie voor de kieswet en het civiele register. Verantwoordelijk voor de activiteiten van de CNE die de democratie in Venezuela hebben ondermijnd, waaronder de facilitering van de oprichting van de onwettige grondwetgevende vergadering en de manipulatie van het verkiezingsproces. 25.6.2018 15. Freddy Alirio BERNAL ROSALES Geboortedatum: 16 juni 1962 Geboorteplaats: San Cristóbal, de staat Táchira, Venezuela Geslacht: mannelijk Hoofd van het nationaal controlecentrum van het Comité voor lokale bevoorrading en productie (CLAP) en protector van de staat Táchira. Ook commissaris-generaal bij de Bolivariaanse nationale inlichtingendienst (Sebin). Als hoofd van het CLAP en protector van de staat Táchira kan hij een beroep doen op elitetroepen ( Fuerzas de Acciones Especiales of FAES) en kan hij de benoeming van rechters en aanklagers beïnvloeden. Verantwoordelijk voor het ondermijnen van de democratie via het manipuleren van de voedseldistributie uit het CLAP-programma aan kiezers. Daarnaast is hij als commissaris-generaal bij de Sebin verantwoordelijk voor de activiteiten van de Sebin die ernstige schendingen van de mensenrechten omvatten, zoals willekeurige detentie. 25.6.2018 16. Katherine Nayarith HARRINGTON PADRÓN Geboortedatum: 5 december 1971 Geslacht: vrouwelijk Plaatsvervangend procureur-generaal van juli 2017 tot en met oktober 2018. Plaatsvervangend procureur-generaal, benoemd door het hooggerechtshof in plaats van door de nationale vergadering, hetgeen in strijd is met de grondwet. Verantwoordelijk voor het ondermijnen van de democratie en de rechtsstaat in Venezuela, onder meer door het instellen van politiek gemotiveerde vervolgingen en het niet onderzoeken van beschuldigingen van mensenrechtenschendingen door het Maduro-regime. 25.6.2018 17. Socorro Elizabeth HERNÁNDEZ HERNÁNDEZ Geboortedatum: 11 maart 1952 Geslacht: vrouwelijk Lid (rector) van de Nationale Kiesraad ( Consejo Nacional Electoral of CNE) tot en met 12 juni 2020 en lid van de Nationale Kiescommissie (JNE). Verantwoordelijk voor de activiteiten van de CNE die de democratie in Venezuela hebben ondermijnd, waaronder de facilitering van de oprichting van de onwettige grondwetgevende vergadering en de manipulatie van het verkiezingsproces met betrekking tot geannuleerde presidentsverkiezingen in 2016, het uitstel van de gouverneursverkiezingen in 2016, en de verplaatsing van de stembureaus vlak vóór de gouverneursverkiezingen in 2017. 25.6.2018 18. Xavier Antonio MORENO REYES Geslacht: mannelijk Secretaris-generaal van de Nationale Kiesraad ( Consejo Nacional Electoral of CNE) van 2009 tot en met juni 2020. In deze functie verantwoordelijk voor het goedkeuren van de besluiten van de CNE die de democratie in Venezuela hebben ondermijnd, waaronder de facilitering van de oprichting van de onwettige grondwetgevende vergadering en de manipulatie van het verkiezingsproces. 25.6.2018 19. Néstor Neptali BLANCO HURTADO Geboortedatum: 26 september 1982 Nummer identiteitskaart: V-15222057 Geslacht: mannelijk Majoor bij de Bolivariaanse Nationale Garde (GNB); werkte samen met functionarissen bij het directoraat-generaal Militaire Contraspionage ( Dirección General de Contrainteligencia Militar of DGCIM) sedert ten minste december 2017. Verantwoordelijk voor ernstige mensenrechtenschendingen, waaronder foltering, het gebruik van buitensporig geweld en de mishandeling van gedetineerden in DGCIM-faciliteiten. 27.9.2019 20. Rafael Ramón BLANCO MARRERO Geboortedatum: 28 februari 1968 Nummer identiteitskaart: V-6250588 Geslacht: mannelijk Adjunct-directeur van het directoraat-generaal Militaire Contraspionage ( Dirección General de Contrainteligencia Militar of DGCIM) sedert ten minste december 2018 en generaal-majoor bij het Venezolaanse Bolivariaanse nationale leger sedert 5 juli 2019. Verantwoordelijk voor ernstige mensenrechtenschendingen, waaronder foltering, het gebruik van buitensporig geweld en de mishandeling van gedetineerden in DGCIM-faciliteiten die door DGCIM-functionarissen onder zijn bevel werden begaan. Medeverantwoordelijk voor de dood van kapitein Acosta. 27.9.2019 21. Carlos Alberto CALDERÓN CHIRINOS Nummer identiteitskaart: V-10352300 Geslacht: mannelijk Hooggeplaatste (“commissaris”, “directeur” en “directeur-generaal” genoemd) bij de Bolivariaanse nationale inlichtingendienst (Sebin). Verantwoordelijk voor ernstige mensenrechtenschendingen, waaronder foltering, het gebruik van buitensporig geweld en de mishandeling van gedetineerden in Sebin-faciliteiten. In het bijzonder was hij verantwoordelijk voor en nam hij deel aan folteringen en de wrede, onmenselijke en onterende behandeling van gedetineerden in El Helicoide, een Sebin-gevangenis. 27.9.2019 22. Alexis Enrique ESCALONA MARRERO Geboortedatum: 12 oktober 1962 Geslacht: mannelijk Hoofd van het Nationaal Bureau voor de bestrijding van georganiseerde criminaliteit en terrorismefinanciering (Ondoft) vanaf januari 2018 tot en met mei 2019. Nationaal bevelhebber van het Nationaal Commando voor de bestrijding van afpersing en ontvoering ( Comando Nacional Antiextorsión y Secuestro of Conas) tussen 2014 en 2017. Verantwoordelijk voor ernstige mensenrechtenschendingen, waaronder foltering, het gebruik van buitensporig geweld en de mishandeling van gedetineerden door Conas-leden onder zijn bevel. Tevens verantwoordelijk voor de repressie van het maatschappelijk middenveld door Conas-leden onder zijn bevel. 27.9.2019 23. Rafael Antonio FRANCO QUINTERO Geboortedatum: 14 oktober 1973 Nummer identiteitskaart: V-11311672 Geslacht: mannelijk Agent bij de Bolivariaanse nationale inlichtingendienst (Sebin). Hoofd van de veiligheidsdienst van de internationale luchthaven Maiquetía. Hoofd onderzoeken bij het directoraat-generaal Militaire Contraspionage ( Dirección General de Contrainteligencia Militar of DGCIM) tussen, ten minste, 2017 en december 2018. Verantwoordelijk voor ernstige mensenrechtenschendingen, waaronder foltering, het gebruik van buitensporig geweld en de mishandeling van gedetineerden in DGCIM-faciliteiten door DGCIM-leden onder zijn bevel. Tevens verantwoordelijk voor de repressie van het maatschappelijk middenveld en de democratische oppositie door DGCIM-leden onder zijn bevel. Medeverantwoordelijk voor de dood van kapitein Acosta. 27.9.2019 24. Alexander Enrique GRANKO ARTEAGA Geboortedatum: 25 maart 1981 Nummer identiteitskaart: V-14970215 Geslacht: mannelijk Hoofd (directeur) van de afdeling Speciale Zaken (DAE) van het directoraat-generaal Militaire Contraspionage ( Dirección General de Contrainteligencia Militar of DGCIM). Op 1 juli 2020 bevorderd tot de rang van luitenant-kolonel in de Bolivariaanse Nationale Garde. Verantwoordelijk voor ernstige mensenrechtenschendingen, waaronder foltering, het gebruik van buitensporig geweld met letsels en de dood tot gevolg en de mishandeling van gedetineerden in DGCIM-faciliteiten door hemzelf en door functionarissen onder zijn bevel. Tevens verantwoordelijk voor de repressie van het maatschappelijk middenveld door DGCIM-leden onder zijn bevel, en rechtstreeks betrokken bij die repressie. Medeverantwoordelijk voor de dood van kapitein Acosta. 27.9.2019 25. Hannover Esteban GUERRERO MIJARES Geboortedatum: 14 januari 1971 Geslacht: mannelijk Hoofd onderzoeken bij het directoraat-generaal Militaire Contraspionage ( Dirección General de Contrainteligencia Militar of DGCIM) van, ten minste, april 2019 tot augustus 2019. Als hoofd onderzoeken hield hij toezicht op de DGCIM-faciliteit in Boleita. Verantwoordelijk voor ernstige mensenrechtenschendingen, waaronder foltering, het gebruik van buitensporig geweld en de mishandeling van gedetineerden door hemzelf en door functionarissen onder zijn bevel, met name in Boleita. Medeverantwoordelijk voor de dood van kapitein Acosta. 27.9.2019 26. José Adelino ORNELAS FERREIRA Ook bekend als: José Adelino ORNELLA FERREIRA/José Adelino ORNELLAS FERREIRA Geboortedatum: 14 december 1964 Geboorteplaats: Caracas, Distrito Capital, Venezuela Nummer identiteitskaart: V-7087964 Geslacht: mannelijk Secretaris-generaal van de Nationale Defensieraad sinds 26 juli 2019 en hoofd van de algemene staf van de opperbevelhebber sinds september 2020. Voormalig bevelhebber van de Región Estratégica de Defensa Integral Capital (REDI Capital), voormalig stafchef en voormalig plaatsvervangend bevelhebber van het Operationeel en Strategisch Commando van de Bolivariaanse Nationale Strijdkrachten van Venezuela (Ceofanb). In deze functies steunde en faciliteerde hij het optreden en het beleid van de regering van Venezuela die de democratie en de rechtsstaat hebben ondermijnd. Verantwoordelijk voor ernstige schendingen van de mensenrechten en de repressie van het maatschappelijk middenveld en de democratische oppositie in Venezuela, onder meer door het belemmeren van humanitaire hulp en door het gebruik van buitensporig geweld door functionarissen van de Bolivariaanse strijdkrachten (FANB) en door ondergeschikte strijdkrachten die onder zijn bevel staan, waaronder de Región Estratégica de Defensa Integral (REDI), de Zona Operativa de Defensa Integral (ZODI) en de Bolivariaanse Nationale Garde. 29.6.2020 27. Gladys del Valle REQUENA Geboortedatum: 9 november 1952 Geboorteplaats: Puerto Santo, Sucre, Venezuela Nummer identiteitskaart: V-4114842 Geslacht: vrouwelijk Lid en sinds 26 oktober 2018 de tweede vicevoorzitter van de niet-erkende Nationale Grondwetgevende Vergadering (ANC). In haar leidende rol in de niet-erkende ANC heeft zij de democratie en de rechtsstaat in Venezuela ondermijnd, onder meer door het besluit te ondertekenen waarbij de parlementaire onschendbaarheid van de voorzitter van de Nationale Vergadering van Venezuela, Juan Guaidó, werd opgeheven. 29.6.2020 28. Tania Valentina DÍAZ GONZÁLEZ Geboortedatum: 18 juni 1963 Geboorteplaats: Caracas, Distrito Capital, Venezuela Nummer identiteitskaart: V-6432672 Geslacht: vrouwelijk Lid en sinds 4 januari 2018 de eerste vicevoorzitter van de niet-erkende Nationale Grondwetgevende Vergadering (ANC). In haar leidende rol in het niet-erkende ANC heeft zij de democratie en de rechtsstaat in Venezuela ondermijnd, onder meer door het besluit te ondertekenen waarbij de parlementaire onschendbaarheid van de voorzitter van de Nationale Vergadering van Venezuela, Juan Guaidó, werd opgeheven. 29.6.2020 29. Elvis Eduardo HIDROBO AMOROSO Geboortedatum: 4 augustus 1963 Geboorteplaats: Caracas, Distrito Capital, Venezuela Nummer identiteitskaart: V-7659695 Geslacht: mannelijk Sinds 23 oktober 2018 algemeen controleur ( contralor general ) en voormalig eerste en tweede vicevoorzitter van de niet-erkende Nationale Grondwetgevende Vergadering (ANC). Heeft de democratie en de rechtsstaat in Venezuela ondermijnd, onder meer door de niet-erkende ANC te leiden, de “wet tegen haat” te ondertekenen, de verwijdering van een wettig verkozen gouverneur van de oppositie te rechtvaardigen en door Juan Guaidó te verbieden zich kandidaat te stellen voor een openbaar ambt. 29.6.2020 30. Juan José MENDOZA JOVER Geboortedatum: 11 maart 1969 Geboorteplaats: Trujillo, Venezuela Adres: Arnoldo Gabaldón, Candelaria, Edo. Trujillo Nummer identiteitskaart: V-9499372 Geslacht: mannelijk Tweede vicepresident van het Venezolaanse Hooggerechtshof ( Tribunal Supremo de Justicia of TSJ) en voorzitter van de constitutionele kamer van het TSJ sinds 24 februari 2017. Heeft de democratie en de rechtsstaat in Venezuela ondermijnd, onder meer door een aantal rechterlijke uitspraken in de afgelopen twee jaar die de constitutionele bevoegdheden van het democratisch gekozen Venezolaanse wetgevende orgaan, de Nationale Vergadering, hebben ingeperkt of ondermijnd. 29.6.2020 31. Jorge Elieser MÁRQUEZ MONSALVE Geboortedatum: 20 februari 1971 Geboorteplaats: Caracas, Venezuela Nummer identiteitskaart: V-8714253 Geslacht: mannelijk Directeur-generaal van de Nationale Commissie voor Telecommunicatie (Conatel) sinds 7 augustus 2017. Heeft de democratie en de rechtsstaat in Venezuela ondermijnd, onder meer door de rechten van het Venezolaanse volk op vrije pers, vrije meningsuiting en informatie ernstig in te perken. Hij gebruikte de speciale bevoegdheden van de Conatel om critici en dissidenten van het regime het woord te ontnemen door internetsites te blokkeren, te filteren en ontoegankelijk te maken, en door bestaande vergunningen van radio- en televisiezenders in te trekken en te weigeren nieuwe te verlenen. 29.6.2020 32. Farik Karin MORA SALCEDO Nummer identiteitskaart: V-8608523 Geslacht: mannelijk Aanklager bij de Venezolaanse eerste bijzondere rechtbank van eerste aanleg, met een kantoor bij het directoraat-generaal Militaire Contraspionage ( Dirección General de Contrainteligencia Militar of DGCIM). Heeft de democratie en de rechtsstaat in Venezuela ondermijnd, onder meer door politiek gemotiveerde vervolgingen in te stellen die hebben geleid tot de willekeurige opsluiting van leden van de Nationale Vergadering en andere functionarissen die zich tegen het Maduro-regime verzetten. 29.6.2020 33. Dinorah Yoselin BUSTAMANTE PUERTA Geboortedatum: 14 januari 1975 Nummer identiteitskaart: V-10002096 Geslacht: vrouwelijk Aanklager bij de Venezolaanse eerste bijzondere rechtbank van eerste aanleg, met een kantoor bij het directoraat-generaal Militaire Contraspionage ( Dirección General de Contrainteligencia Militar of DGCIM). Heeft de democratie en de rechtsstaat in Venezuela ondermijnd, onder meer door politiek gemotiveerde vervolgingen in te stellen die hebben geleid tot de willekeurige opsluiting van leden van de Nationale Vergadering en andere functionarissen die zich tegen het Maduro-regime verzetten. 29.6.2020 34. Luis Eduardo PARRA RIVERO Geboortedatum: 7 juli 1978 Nummer identiteitskaart: V-14211633 Geslacht: mannelijk Lid en onwettig gekozen voorzitter van de Nationale Vergadering. Als lid van de Nationale Vergadering zette hij op 5 januari 2020 zijn verkiezing tot voorzitter van de Nationale Vergadering in scène, waardoor de democratie en de rechtsstaat in Venezuela werden ondermijnd. De verkiezing vond plaats terwijl verschillende parlementsleden door de militaire politie uit de gebouwen van de Nationale Vergadering werden geweerd en zonder dat het quorum werd bereikt. Daardoor moesten de leden van de oppositie buiten de gebouwen van de Nationale Vergadering samenkomen om Juan Guaidó te herkiezen als voorzitter. Kort na de in scène gezette verkiezing van Parra, die door de politieke partij van het regime (PSUV) werd gesteund, juichten Maduro en de niet-erkende Nationale Grondwetgevende Vergadering (ANC) de verkiezing van Parra toe. 29.6.2020 35. Franklyn Leonardo DUARTE Geboortedatum: 15 mei 1977 Nummer identiteitskaart: V-3304045 Geslacht: mannelijk Lid en onwettig gekozen eerste vicevoorzitter van de Nationale Vergadering. Als lid van de Nationale Vergadering zette hij op 5 januari 2020 zijn verkiezing tot eerste vicevoorzitter van de Nationale Vergadering in scène, waardoor de democratie en de rechtsstaat in Venezuela werden ondermijnd. De verkiezing vond plaats terwijl verschillende parlementsleden door de militaire politie uit de gebouwen van de Nationale Vergadering werden geweerd en zonder dat het quorum werd bereikt. Daardoor moesten de leden van de oppositie buiten de gebouwen van de Nationale Vergadering samenkomen om Juan Guaidó te herkiezen als voorzitter. Kort na de in scène gezette verkiezing van Duarte, die door de politieke partij van het regime (PSUV) werd gesteund, juichten Maduro en de niet-erkende Nationale Grondwetgevende Vergadering (ANC) de verkiezing van het presidium van de Nationale Vergadering toe. 29.6.2020 36. José Gregorio NORIEGA FIGUEROA Geboortedatum: 21 februari 1969 Nummer identiteitskaart: V-8348784 Geslacht: mannelijk Lid en onwettig gekozen tweede vicevoorzitter van de Nationale Vergadering. Onwettig benoemd tot directeur van het ad-hocbestuur van de politieke partij Voluntad Popular . Als lid van de Nationale Vergadering zette hij op 5 januari 2020 zijn verkiezing tot tweede vicevoorzitter van de Nationale Vergadering in scène, waardoor de democratie en de rechtsstaat in Venezuela werden ondermijnd. De verkiezing vond plaats terwijl verschillende parlementsleden door de militaire politie uit de gebouwen van de Nationale Vergadering werden geweerd en zonder dat het quorum werd bereikt. Daardoor moesten de leden van de oppositie buiten de gebouwen van de Nationale Vergadering samenkomen om Juan Guaidó te herkiezen als voorzitter. Kort na de in scène gezette verkiezing van Noriega, die door de politieke partij van het regime (PSUV) werd gesteund, juichten Maduro en de niet-erkende Nationale Grondwetgevende Vergadering (ANC) de verkiezing van het presidium van de Nationale Vergadering toe. In juli 2020 nam Noriega met de hulp van het Venezolaanse Hooggerechtshof ( Tribunal Supremo de Justicia of TSJ) het leiderschap van de politieke partij Voluntad Popular op onwettige wijze over, waardoor de democratie in Venezuela verder werd ondermijnd. 29.6.2020 ”",
  "source": "EUR LEX"
}