{
  "url": "http://www.w3.org/1999/xhtml\">",
  "content": "L_2023188NL.01005501.xml 27.7.2023 NL Publicatieblad van de Europese Unie L 188/55 BESLUIT (EU) 2023/1555 VAN DE COMMISSIE van 25 juli 2023 inzake het verlenen van toegang tot de Europese bemanningendatabank en de Europese scheepsrompendatabank voor de Zwitserse autoriteiten DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2017/2397 van het Europees Parlement en de Raad van 12 december 2017 betreffende de erkenning van beroepskwalificaties in de binnenvaart en tot intrekking van de Richtlijnen 91/672/EEG en 96/50/EG van de Raad ( 1 ) , en met name artikel 25, lid 4, Overwegende hetgeen volgt: (1) Overeenkomstig artikel 25, lid 2, van Richtlijn (EU) 2017/2397 registreren de lidstaten kwalificatiecertificaten, dienstboekjes en logboeken op accurate wijze en onverwijld in de gegevensbanken van de Commissie met het oog op de uitvoering, handhaving en evaluatie van Richtlijn (EU) 2017/2397 voor de instandhouding van de veiligheid en het navigatiecomfort, alsook voor statistische doeleinden, en om de uitwisseling van informatie tussen de autoriteiten die deze richtlijn uitvoeren, te vergemakkelijken. Daartoe heeft de Commissie de Europese bemanningendatabank (European Crew Database — ECDB) voor kwalificatiecertificaten en dienstboekjes en de Europese scheepsrompendatabank (European Hull Database — EHDB) voor logboeken opgericht, door de vaststelling van Gedelegeerde Verordening (EU) 2020/473 van de Commissie ( 2 ) . (2) In artikel 25, lid 2, van Richtlijn (EU) 2017/2397 en artikel 1 van Gedelegeerde Verordening (EU) 2020/473 is voorts bepaald dat gegevens in verband met kwalificatiecertificaten, dienstboekjes en logboeken die overeenkomstig artikel 10, lid 2, van Richtlijn (EU) 2017/2397 zijn erkend, in de databanken van de Commissie moeten worden opgenomen. Artikel 10, lid 2, van Richtlijn (EU) 2017/2397 verwijst naar kwalificatiecertificaten, dienstboekjes of logboeken die zijn afgegeven overeenkomstig het Reglement betreffende het scheepvaartpersoneel op de Rijn ( 3 ) . Deze zijn geldig op de binnenwateren van de Unie indien de voorschriften van dat reglement identiek zijn aan die van Richtlijn (EU) 2017/2397 en indien het derde land van afgifte binnen zijn rechtsgebied documenten van de Unie erkent overeenkomstig Richtlijn (EU) 2017/2397. (3) Zwitserland geeft kwalificatiecertificaten, dienstboekjes of logboeken af op basis van het Reglement betreffende het scheepvaartpersoneel op de Rijn volgens dezelfde voorschriften als die van Richtlijn (EU) 2017/2397 en aanvaardt overeenkomstige documenten van de Unie in zijn rechtsgebied, zodat Zwitserse kwalificatiecertificaten geldig zijn op de binnenwateren van de Unie overeenkomstig artikel 10, lid 2, van Richtlijn (EU) 2017/2397. (4) Overeenkomstig artikel 2.01 van het Reglement betreffende het scheepvaartpersoneel op de Rijn, dat is vastgesteld overeenkomstig Besluit (EU) 2022/1912 van de Raad ( 4 ) , is Zwitserland ook verplicht elk door een bevoegde instantie afgegeven kwalificatiecertificaat, dienstboekje en logboek en de daarin opgenomen gegevens op te nemen in het nationale register dat overeenkomstig artikel 25 van Richtlijn (EU) 2017/2397 moet worden bijgehouden, en zijn nationale registers te koppelen aan het register dat door de Commissie wordt bijgehouden overeenkomstig de voorschriften van Gedelegeerde Verordening (EU) 2020/473. (5) Op 20 oktober 2021 heeft Zwitserland bij de Commissie een verzoek ingediend om toegang te krijgen tot de databanken van de Commissie. (6) Overeenkomstig artikel 25, lid 4, van Richtlijn (EU) 2017/2397 kunnen autoriteiten van derde landen die kwalificatiecertificaten, dienstboekjes of logboeken afgeven op basis van het Reglement betreffende het scheepvaartpersoneel op de Rijn, toegang krijgen tot de databank voor zover dit noodzakelijk is voor de in artikel 25, lid 2, van Richtlijn (EU) 2017/2397 genoemde doeleinden, mits wordt voldaan aan de vereisten inzake gegevensbescherming van artikel 9 van Verordening (EG) nr. 45/2001 van het Europees Parlement en de Raad ( 5 ) , het derde land de toegang van de lidstaten of de Commissie tot zijn overeenkomstige databank niet beperkt en de Commissie ervoor zorgt dat het derde land de gegevens niet zonder de uitdrukkelijke schriftelijke toestemming van de Commissie en onder de door de Commissie vastgestelde voorwaarden aan een ander derde land of een internationale organisatie doorgeeft. (7) De Commissie heeft erkend dat Zwitserland een passend niveau van gegevensbescherming biedt ( 6 ) . Voorts heeft Zwitserland bij officiële brief verzekerd dat het toegang zal verlenen tot zijn overeenkomstige databanken en dat het geen gegevens aan een ander derde land of een internationale organisatie zal doorgeven zonder de uitdrukkelijke schriftelijke toestemming van de Commissie en onder de door de Commissie vastgestelde voorwaarden. (8) Ten slotte moet de toegang tot de databanken van de Commissie noodzakelijk zijn voor de in artikel 25, lid 2, van Richtlijn (EU) 2017/2397 genoemde doeleinden van uitvoering, handhaving en evaluatie van de richtlijn, voor de instandhouding van de veiligheid en het navigatiecomfort, alsook voor statistische doeleinden, en om de uitwisseling van informatie tussen de relevante autoriteiten te vergemakkelijken. (9) Rekening houdend met het feit dat bemanningsleden met Zwitserse kwalificaties regelmatig actief zijn op de binnenwateren van de Unie en dat de door Zwitserland afgegeven kwalificatiecertificaten, dienstboekjes of logboeken moeten voldoen aan eisen die identiek zijn aan die van Richtlijn (EU) 2017/2397, is een uitwisseling van relevante informatie tussen de lidstaten en Zwitserland nodig voor de uitvoering, handhaving en evaluatie van Richtlijn (EU) 2017/2397, waarbij wordt gezorgd voor ononderbroken, veilige en rechtmatige scheepvaart op de binnenwateren van de Unie. Bovendien zal het verlenen van toegang tot de ECDB en de EHDB aan Zwitserland de Commissie in staat stellen een volledig register van relevante bemanningsgegevens bij te houden, en statistische doeleinden ondersteunen. Daarom is het voor de in artikel 25, lid 2, van Richtlijn (EU) 2017/2397 genoemde doeleinden noodzakelijk om de bevoegde autoriteiten van Zwitserland toegang te verlenen tot de ECDB en de EHDB. (10) Na beoordeling van het verzoek van Zwitserland is de Commissie van mening dat het passend is de autoriteiten van Zwitserland toegang te verlenen tot de ECDB en de EHDB, HEEFT HET VOLGENDE BESLUIT VASTGESTELD: Artikel 1 De Zwitserse autoriteiten krijgen toegang tot de Europese bemanningendatabank en de Europese scheepsrompendatabank. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 25 juli 2023. Voor de Commissie De voorzitter Ursula VON DER LEYEN ( 1 ) PB L 345 van 27.12.2017, blz. 53 . ( 2 ) Gedelegeerde Verordening (EU) 2020/473 van de Commissie van 20 januari 2020 tot aanvulling van Richtlijn (EU) 2017/2397 van het Europees Parlement en de Raad met betrekking tot de normen voor gegevensbanken voor EU-kwalificatiecertificaten, dienstboekjes en logboeken ( PB L 100 van 1.4.2020, blz. 1 ). ( 3 ) Bijlage 2022-II-9 bij CC/R 2022 II, . ( 4 ) Besluit (EU) 2022/1912 van de Raad van 29 september 2022 betreffende het standpunt dat namens de Europese Unie moet worden ingenomen in de Centrale Commissie voor de Rijnvaart ten aanzien van de goedkeuring van het gewijzigde Reglement betreffende het scheepvaartpersoneel op de Rijn ( PB L 261 van 7.10.2022, blz. 48 ). ( 5 ) Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlĳke personen in verband met de verwerking van persoonsgegevens door de communautaire instellingen en organen en betreffende het vrĳe verkeer van die gegevens ( PB L 8 van 12.1.2001, blz. 1 ). ( 6 ) Zie https://eur-lex.europa.eu/legal-content/NL/TXT/PDF/?uri=CELEX:32000D0518&from=NL",
  "source": "EUR LEX"
}