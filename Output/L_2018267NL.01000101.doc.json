{
  "url": "http://www.w3.org/1999/xhtml\">",
  "content": "L_2018267NL.01000101.xml 25.10.2018 NL Publicatieblad van de Europese Unie L 267/1 BESLUIT (EU) 2018/1599 VAN DE RAAD van 15 oktober 2018 betreffende de ondertekening, namens de Europese Unie, van de vrijhandelsovereenkomst tussen de Europese Unie en de Republiek Singapore DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, artikel 100, lid 2, en artikel 207, lid 4, eerste alinea, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Op 23 april 2007 heeft de Raad de Commissie gemachtigd te onderhandelen over een vrijhandelsovereenkomst met de lidstaten van de Associatie van Zuidoost-Aziatische staten (Asean). Deze machtiging voorzag in de mogelijkheid van bilaterale onderhandelingen. (2) Op 22 december 2009 heeft de Raad de Commissie gemachtigd tot het voeren van bilaterale onderhandelingen over vrijhandelsovereenkomsten met afzonderlijke Asean-lidstaten, te beginnen met Singapore, en in overeenstemming met de bestaande onderhandelingsrichtsnoeren. (3) De onderhandelingen over een vrijhandelsovereenkomst tussen de Europese Unie en de Republiek Singapore („de overeenkomst”) zijn afgerond en de overeenkomst moet namens de Unie worden ondertekend, onder voorbehoud van de voltooiing van de procedures die nodig zijn voor de sluiting ervan op een latere datum, HEEFT HET VOLGENDE BESLUIT VASTGESTELD: Artikel 1 De ondertekening, namens de Unie, van de vrijhandelsovereenkomst tussen de Europese Unie en de Republiek Singapore wordt goedgekeurd, onder voorbehoud van de sluiting van die overeenkomst ( 1 ) . Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst namens de Unie te ondertekenen. Artikel 3 Dit besluit treedt in werking op de datum van de vaststelling ervan. Gedaan te Luxemburg, 15 oktober 2018. Voor de Raad De voorzitter E. KÖSTINGER ( 1 ) De tekst van de overeenkomst wordt samen met het besluit betreffende de sluiting ervan bekendgemaakt.",
  "source": "EUR LEX"
}