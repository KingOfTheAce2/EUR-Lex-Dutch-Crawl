{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997D0125:NL:HTML\">",
  "content": "EUR-Lex - 31997D0125 - NL Avis juridique important | 31997D0125 97/125/EG: Beschikking van de Commissie van 24 januari 1997 houdende machtiging om de voorgeschreven gegevens onuitwisbaar aan te brengen op de verpakkingen van zaaizaad van olie- en vezelgewassen en tot wijziging van Beschikking 87/309/EEG houdende machtiging om de voorgeschreven gegevens onuitwisbaar aan te brengen op de verpakkingen van zaaizaad van bepaalde soorten van voedergewassen Publicatieblad Nr. L 048 van 19/02/1997 blz. 0035 - 0036 BESCHIKKING VAN DE COMMISSIE van 24 januari 1997 houdende machtiging om de voorgeschreven gegevens onuitwisbaar aan te brengen op de verpakkingen van zaaizaad van olie- en vezelgewassen en tot wijziging van Beschikking 87/309/EEG houdende machtiging om de voorgeschreven gegevens onuitwisbaar aan te brengen op de verpakkingen van zaaizaad van bepaalde soorten van voedergewassen (97/125/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 66/401/EEG van de Raad van 14 juni 1966 betreffende het in de handel brengen van zaaizaad van groenvoedergewassen (1), laatstelijk gewijzigd bij Richtlijn 96/72/EG (2), en met name op artikel 10, lid 1, onder a), Gelet op Richtlijn 69/208/EEG van de Raad van 30 juni 1969 betreffende het in de handel brengen van zaaizaad van oliehoudende planten en vezelgewassen (3), laatstelijk gewijzigd bij Richtlijn 96/72/EG, en met name op artikel 10, lid 1, onder a), Overwegende dat zaaizaad van voedergewassen, zaaigranen en zaaizaad van olie- en vezelgewassen in beginsel slechts verkocht mogen worden wanneer overeenkomstig Richtlijn 66/401/EEG en Richtlijn 69/208/EEG een officieel etiket op de verpakking is aangebracht; Overwegende dat echter kan worden toegestaan dat de voorgeschreven gegevens, zoals deze op het modeletiket voorkomen, onuitwisbaar op de verpakking zelf worden aangebracht; Overwegende dat de Commissie bij Beschikking 80/755/EEG (4), gewijzigd bij Beschikking 81/109/EEG (5), en bij Beschikking 87/309/EEG (6), gewijzigd bij Beschikking 88/493/EEG (7), reeds een dergelijke machtiging voor zaaigranen en voor zaaizaad van bepaalde soorten voedergewassen heeft verleend; Overwegende dat de machtigingen in deze beschikkingen zijn verleend voor zover bepaalde voorwaarden in acht worden genomen, waardoor de verantwoordelijkheid van de certificeringsdienst gewaarborgd blijft; Overwegende dat deze regeling nuttig is gebleken; Overwegende dat het wenselijk is een soortgelijke machtiging te verlenen voor zaaizaad van olie- en vezelgewassen; Overwegende dat het voorts dienstig is de machtiging voor voedergewassen uit te breiden tot alle soorten waarvoor Richtlijn 66/401/EEG geldt; Overwegende dat de in deze beschikking vervatte maatregelen in overeenstemming zijn met het advies van het Permanent Comité voor teeltmateriaal voor land-, tuin- en bosbouw, HEEFT DE VOLGENDE BESCHIKKING GEGEVEN: Artikel 1 1. De Lidstaten worden gemachtigd om met inachtneming van de in lid 2 vastgestelde voorwaarden te bepalen dat de voorgeschreven gegevens onder officiële controle onuitwisbaar worden aangebracht op de verpakkingen van alle categorieën \"basiszaad\" en \"gecertificeerd zaad\" van olie- en vezelgewassen. 2. Voor de in lid 1 bedoelde machtiging gelden de volgende voorwaarden: a) de voorgeschreven gegevens worden onuitwisbaar op de verpakking gedrukt of gestempeld; b) de opmaak en de kleur van de gedrukte tekst of van het stempel komen overeen met die van het door de betrokken Lidstaat gebruikte modeletiket; c) van de voorgeschreven gegevens worden ten minste de in bijlage IV, deel A, onder a), punten 3 en 4, van Richtlijn 69/208/EEG officieel of onder officieel toezicht gedrukt of gestempeld wanneer de bemonstering overeenkomstig artikel 7, lid 2, van die richtlijn wordt verricht; d) naast de voorgeschreven gegevens wordt op elke verpakking een officieel toegewezen individueel volgnummer aangebracht dat door de drukkerij die de verpakkingen bedrukt onuitwisbaar op de verpakking wordt gedrukt of gestempeld; de drukkerij stelt de dienst voor certificering in kennis van het aantal geleverde verpakkingen en van de betrokken volgnummers; e) de dienst voor certificering houdt een overzicht bij van de hoeveelheden zaaizaad die aldus zijn gemerkt, inclusief het aantal en de inhoud van de verpakkingen van iedere partij en de onder d) bedoelde volgnummers; f) de boekhouding van de producent wordt door de dienst voor certificering gecontroleerd. Artikel 2 In Beschikking 87/309/EEG wordt in artikel 1, lid 1, \"zaad van voedererwten en veldbonen\" vervangen door \"zaad van voedergewassen\". Artikel 3 De Lidstaten stellen de Commissie in kennis van de wijze waarop zij van de in artikel 1 bedoelde machtiging gebruik maken. De Commissie licht de andere Lidstaten daarover in. Artikel 4 Deze beschikking is gericht tot de Lidstaten. Gedaan te Brussel, 24 januari 1997. Voor de Commissie Franz FISCHLER Lid van de Commissie (1) PB nr. 125 van 11. 7. 1966, blz. 2298/66. (2) PB nr. L 304 van 27. 11. 1996, blz. 10. (3) PB nr. L 169 van 10. 7. 1969, blz. 3. (4) PB nr. L 207 van 9. 8. 1980, blz. 37. (5) PB nr. L 64 van 11. 3. 1981, blz. 13. (6) PB nr. L 155 van 16. 6. 1987, blz. 26. (7) PB nr. L 261 van 21. 9. 1988, blz. 27.",
  "source": "EUR LEX"
}