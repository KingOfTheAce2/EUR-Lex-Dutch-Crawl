{
  "url": "http://www.w3.org/1999/xhtml\">",
  "content": "L_2010092NL.01000101.xml 13.4.2010 NL Publicatieblad van de Europese Unie L 92/1 VERORDENING (EU) Nr. 300/2010 VAN DE COMMISSIE van 12 april 2010 houdende inschrijving van een benaming in het register van beschermde oorsprongsbenamingen en beschermde geografische aanduidingen (Gentse azalea (BGA)) DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EG) nr. 510/2006 van de Raad van 20 maart 2006 inzake de bescherming van geografische aanduidingen en oorsprongsbenamingen van landbouwproducten en levensmiddelen ( 1 ) , en met name op artikel 7, lid 5, derde en vierde alinea, Overwegende hetgeen volgt: (1) De aanvraag van België tot registratie van de benaming „Gentse azalea” is op grond van artikel 6, lid 2, en overeenkomstig artikel 17, lid 2, van Verordening (EG) nr. 510/2006 bekendgemaakt in het Publicatieblad van de Europese Unie ( 2 ) . (2) Duitsland heeft krachtens artikel 7, lid 1, van Verordening (EG) nr. 510/2006 bezwaar tegen de registratie aangetekend. Dit bezwaar werd ontvankelijk geacht op grond van artikel 7, lid 3, van die verordening. (3) In zijn bezwaar gaf Duitsland aan dat de registratie van de betrokken naam in strijd zou zijn met artikel 2 van Verordening (EG) nr. 510/2006 en schade zou toebrengen aan een bestaande naam of een handelsmerk, of aan bestaande producten die ten minste vijf jaar legaal op de markt waren vóór de datum van bekendmaking in het kader van de bezwaarprocedure. (4) Bij schrijven van 6 maart 2009 heeft de Commissie de betrokken lidstaten verzocht om volgens hun interne procedures met elkaar tot een akkoord te komen. (5) Aangezien Duitsland en België niet binnen de vastgestelde termijn tot een akkoord zijn gekomen, moet de Commissie een besluit nemen volgens de in artikel 15, lid 2, van Verordening (EG) nr. 510/2006 bedoelde procedure. (6) Aan de hand van de door Duitsland verstrekte informatie kan de Commissie, na gedegen onderzoek, niet concluderen dat de registratie van de naam „Gentse azalea” strijdig is met de artikelen 2 en 3 van Verordening (EG) nr. 510/2006. Duitsland stelt dat het in de aanvraag omschreven afgebakende geografische gebied ruimer is dan de stad Gent, dat er geen verband is tussen de opgegeven kenmerken van de „Gentse azalea” en het geografische gebied en dat van de naam geen gebruik wordt gemaakt. Uit de in de aanvraag verstrekte gegevens blijkt dat er in het afgebakende geografische gebied, ook buiten de grenzen van de stad Gent, „Gentse azalea’s” worden geproduceerd, en de aanvraag gaat vergezeld van etiketten die bewijzen dat de naam in het handelsverkeer wordt gebruikt. De registratieaanvraag is gebaseerd op de voor potplanten bewezen faam van de naam „Gentse azalea”. (7) Duitsland liet weten dat registratie van de naam „Gentse azalea” als beschermde geografische aanduiding schade zou toebrengen aan bestaande, legaal op de markt aanwezige producten doordat de azaleatelers in het geografische gebied een concurrentievoordeel (afzetvoordeel) krijgen ten opzichte van telers in andere gebieden. Er zijn geen bewijzen voorgelegd dat de naam „Gentse azalea” wordt gebruikt voor de handel in buiten het gebied geproduceerde potplanten, en evenmin dat deze naam een geregistreerd handelsmerk is of beschermd is als naam van een plantensoort. Bovendien wordt de naam „Gentse azalea” al sedert geruime tijd op de markt gebruikt. (8) In het licht van het voorgaande komt de naam „Gentse azalea” in aanmerking voor inschrijving in het „register van beschermde oorsprongsbenamingen en beschermde geografische aanduidingen”. Het productdossier en de samenvatting worden gewijzigd om duidelijk te maken dat de naam „Gentse azalea” voor potplanten wordt gebruikt. (9) De in deze verordening vervatte maatregelen zijn in overeenstemming met het advies van het Permanent Comité voor beschermde geografische aanduidingen en oorsprongsbenamingen, HEEFT DE VOLGENDE VERORDENING VASTGESTELD: Artikel 1 De in bijlage I bij deze verordening vermelde benaming wordt ingeschreven in het register van beschermde oorsprongsbenamingen en beschermde geografische aanduidingen. Artikel 2 Een samenvatting, die de belangrijkste gegevens uit het productdossier bevat, is opgenomen in bijlage II bij deze verordening. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 april 2010. Voor de Commissie De voorzitter José Manuel BARROSO ( 1 ) PB L 93 van 31.3.2006, blz. 12 . ( 2 ) PB C 198 van 5.8.2008, blz. 13 . BIJLAGE I In bijlage II bij Verordening (EG) nr. 510/2006 genoemde landbouwproducten: Categorie 3.5: Bloemen en sierplanten BELGIË Gentse azalea (BGA) BIJLAGE II SAMENVATTING Verordening (EG) nr. 510/2006 van de Raad inzake beschermde geografische aanduidingen en beschermde oorsprongsbenamingen „GENTSE AZALEA” EG-nummer: BE-PGI-005-0536-24.03.2006 BOB ( ) BGA (X) Deze samenvatting bevat de belangrijkste gegevens uit het productdossier ter informatie. 1. Bevoegde dienst van de lidstaat Naam: Vlaamse Overheid, Departement Landbouw en Visserij, Afdeling Duurzame Landbouwontwikkeling Adres: Ellipsgebouw, Koning Albert II-laan 35, bus 40, 1030 Brussel, BELGIË Tel. +32 25527884 Fax +32 25527871 E-mail: lieve.desmit@lv.vlaanderen.be 2. Groepering Naam: Vereniging van Vlaamse Azaleatelers Adres: P/a Axelsvaardeken 29a, 9185 Wachtebeke, BELGIË Tel. +32 93429126 Fax +32 93429214 E-mail: info@vaneetvelde.com Samenstelling: Producenten/verwerkers (X) Andere samenstelling (X) 3. Productcategorie Categorie 3.5. Bloemen en sierplanten 4. Productdossier (Samenvatting van de in artikel 4, lid 2, van Verordening (EG) nr. 510/2006 voorgeschreven gegevens) 4.1. Naam „Gentse azalea” 4.2. Beschrijving De „Gentse azalea” is de verkoopsklare potplant azalea ( Azalea indica of Rhododendron simsii ), vanaf het kleurtonend stadium of het kaarsstadium. Zij is verkrijgbaar in diverse vormen (bolvorm in struik of stam, hoogstam, piramide en bijzondere vormen) en kleuren (o.a. wit, zalm, rood, karmijn, roze, purper en lila), zuiver of onzuiver (met strepen of randen). Eigen aan de „Gentse azalea” is dat deze het resultaat is van een kwaliteitsbewust productieproces gebaseerd op traditie en diversiteit. De kwaliteit wordt gegarandeerd door het naleven van vooropgestelde kwaliteitscriteria gebaseerd op productprestatie (o.a. bloemknopverdeling, minstens 80 % kleurvertoon), gebruiksvriendelijkheid (o.a. aanwezigheid van een gietrand), betrouwbaarheid (o.a. kleurgarantie) en esthetisch karakter (o.a. fris en groen uitzicht). Het product is bekend om zijn kwaliteit dankzij de jarenlange traditie, de knowhow, het uitgebreid onderzoek en de professionele voorlichting. 4.3. Geografisch gebied Het productiegebied bestaat uit de volledige provincie Oost-Vlaanderen (met als hoofdstad Gent). 4.4. Bewijs van de oorsprong De „Gentse azalea” dient afkomstig te zijn van bedrijven die zijn geregistreerd in een register dat wordt bijgehouden door de aanvragende groepering. Dit register wordt aan het bevoegde controleorgaan voorgelegd. De geregistreerde bedrijven zijn azaleatelers (vanaf de stek tot de volgroeide „groene” azalea of tot minimaal kleurtonend stadium) en handelaars-forçeurs (die de aangekochte volgroeide „groene” azalea’s in forcerie brengen tot minimaal het kleurtonend stadium). Elke producent die de potplant „Gentse azalea” produceert, is verplicht de in het Project Azalea Kwaliteit (PAK) vastgelegde normen te respecteren. Het PAK streeft naar het behoud van de hoogwaardige „Gentse azalea” en is een middel om de kwaliteit ervan te garanderen. Elk geregistreerd bedrijf engageert zich tot de naleving van de in het PAK vastgelegde kwaliteitsnormen door de ondertekening van een kwaliteitscharter en ontvangt een deelnemingsnummer en een PAK-nummer. Per partij houden de geregistreerde azaleatelers een teeltfiche bij tot de potplanten verkoopsklaar zijn. De teeltfiche garandeert de toepassing van de teeltmethode en de kwaliteitsnormen. Groene azalea’s gaan bij het transport naar het forceriebedrijf vergezeld van de teeltfiche van de betreffende partij en van een PAK-sticker, waarop het PAK-nummer is vermeld. De verkoopsklare potplanten worden bij de teler of de handelaar-forçeur voorzien van een etiket als omschreven in punt 4.8 vóór ze het bedrijf verlaten. 4.5. Werkwijze voor het verkrijgen van het product De volledige teelt van de „Gentse azalea” (van stekproductie tot en met de bloeibare potplant) vindt plaats in het onder 4.3 afgebakende geografische gebied. De „Gentse azalea” wordt vermeerderd door stekken of griffelen op een onderstam. De stekken worden onmiddellijk afgedekt met plastiekfolie waarna via bodemverwarming de temperatuur in het steksubstraat wordt verhoogd tot 23 °C à 25 °C. De teelt vergt het regelmatig toppen van de planten. Hierbij wordt het bovenste gedeelte van de tak weggenomen zodat die zich kan vertakken. Afhankelijk van de gewenste grootte van het eindproduct wordt het aantal topbeurten bepaald. De eerste fase van de teelt (tot en met de tweede topbeurt) verloopt onder bedekking; de verdere opkweek tot het eindproduct kan zowel onder bedekking als in openlucht plaatsvinden. De groene azalea die de gewenste einddiameter heeft verkregen, gaat uiteindelijk over tot bloemknopvorming. Daartoe moet eerst aan een bepaalde koudebehoefte voldaan zijn. Afhankelijk van de duur van deze koudebehoefte worden de Gentse azalea’s ingedeeld in zeer vroegbloeiende (vanaf 15 augustus), vroegbloeiende (vanaf 1 december), middelvroegbloeiende (vanaf 15 januari) en laatbloeiende (vanaf 15 februari). De groene azalea wordt verkocht op het ogenblik dat de bloemknoppen voldoende zijn uitgerijpt. Voor groene en bloeiende azalea’s gelden de normen die zijn vastgesteld in het kader van het Project Azalea Kwaliteit (PAK). De bloeiende azalea wordt verkregen door het trekken of de forcerie. Daartoe worden de voldoende uitgerijpte potplanten bij een temperatuur van minimum 20 °C gebracht, regelmatig gegoten en vaak kunstmatig belicht. De verkoop ervan vindt plaats vanaf het kleurtonend stadium of het kaarsstadium. 4.6. Verband De aanvraag tot erkenning van de „Gentse azalea” is gebaseerd op de reputatie van dit product. Het is evenwel de combinatie van de historische, natuurlijke en menselijke factoren die heeft bijgedragen tot het ontstaan van de typische teelt van de „Gentse azalea”. De Gentse regio is in de voorbije twee eeuwen uitgegroeid tot de draaischijf van de azaleaproductie en -handel in West-Europa. Ook het onderzoek hieromtrent, de voorlichting en de toelevering zijn geconcentreerd in deze regio. Naast historische omstandigheden speelden ook natuurlijke elementen een rol bij de ontwikkeling van de azaleateelt in het afgebakende geografische gebied. De regio rond Gent heeft een gematigd zeeklimaat dat geschikt is voor de productie van azalea’s. Bovendien hadden de azalea’s een doorlaatbare bodem nodig. Azalea’s werden vooral geteeld in een substraat van naald- en bosgrond dat beschikbaar was in de regio. De Gentse hovenier Judocus Huytens bracht vanaf 1774 vanuit Engeland azalea’s naar de regio rond Gent. De eigenlijke invoer van de Azalea indica vond plaats in 1808 door kapitein Welbanck van Engeland. Een zeer belangrijke gebeurtenis waaraan de azalea zijn opgang te danken heeft, was de oprichting van de Maatschappij voor Landbouwkunde en Kruidkunde te Gent in 1808. De faam van de „Gentse azalea” blijkt uit het volgende: — In een tentoonstelling gehouden op 6 februari 1819 werd de eerste azalea tentoongesteld door baron Du Bois de Vroeylande. Vanaf 1839 werd gestart met grote vijfjaarlijkse tentoonstellingen met een internationale jury. Deze worden vandaag nog altijd georganiseerd en zijn wereldwijd bekend als de Gentse Floraliën. — Louis Van Houtte was een pionier voor de „Gentse azalea” doordat hij de teelttechniek perfectioneerde en veredelingsactiviteiten verrichtte die resulteerden in de ontwikkeling van verschillende nieuwe vormen en kleuren. In 1839 gaf Louis Van Houtte zijn eerste cataloog uit waarin reeds 97 variëteiten van Azalea indica waren vermeld. — Op 17 mei 1869 prijkte de „Gentse azalea” op de Russische Floraliën van Sint-Petersburg. — De azaleateelt werd zo belangrijk voor de regio rond Gent dat in 1881 werd gestart met de publicatie van een azaleatijdschrift onder de naam „Iconographie des azalées de l’Inde”. — In 1893 schreef Georges Truffaut in zijn Étude sur la culture et la végétation de l’Azalea Indica : „C’est en Belgique, et plus particulièrement dans les environs de la ville de Gand, que l’on trouve les plus importantes cultures d’azalea.” — In 1938 werd een Belgische postzegel over de azalea en Gent uitgegeven, naar aanleiding van een driedaags azaleasalon georganiseerd van 17 tot 19 december. — Uit verschillende publicaties blijkt dat de telers streefden naar een zo groot mogelijke diversificatie qua kleur en vorm. In het Landbouwtijdschrift van oktober 1954 schreef F. Peeters: „De azaleateelt, de roem van Gent, wordt door talrijke hofbouwers beoefend. Zij kweken een groot aantal variëteiten. Deze verschillen onderling door bloemkleur en vorm …”. 4.7. Controlestructuur Naam: Federale Overheidsdienst Economie, Kmo, Middenstand en Energie; Algemene Directie Controle en Bemiddeling; Tweede Afdeling — Gespecialiseerde diensten, Sectie A — Controles uitgaven EOGFL en marktordening Adres: WTC III, Simon Bolivarlaan 30, 1000 Brussel, BELGIË Tel. +32 22084040 Fax +32 22083975 E-mail: Dirk.Demaeseneer@economie.fgov.be 4.8. Etikettering De potplanten worden voorzien van een etiket met de vermelding „Gentse azalea”, het Europese BGA-logo en het PAK-nummer.",
  "source": "EUR LEX"
}