{
  "url": "http://www.w3.org/1999/xhtml\"><!--",
  "content": "L_202400564NL.000101.fmx.xml Publicatieblad van de Europese Unie NL Serie L 2024/564 15.2.2024 UITVOERINGSBESLUIT (EU) 2024/564 VAN DE COMMISSIE van 14 februari 2024 betreffende de ter ondersteuning van Gedelegeerde Verordening (EU) 2015/1187 en Verordening (EU) 2015/1189 opgestelde geharmoniseerde normen voor verwarmingsketels voor vaste brandstoffen en pakketten bestaande uit een verwarmingsketel voor vaste brandstoffen, aanvullende verwarmingstoestellen, temperatuurregelaars en zonne-energie-installaties (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1025/2012 van het Europees Parlement en de Raad van 25 oktober 2012 betreffende Europese normalisatie, tot wijziging van de Richtlijnen 89/686/EEG en 93/15/EEG van de Raad alsmede de Richtlijnen 94/9/EG, 94/25/EG, 95/16/EG, 97/23/EG, 98/34/EG, 2004/22/EG, 2007/23/EG, 2009/23/EG en 2009/105/EG van het Europees Parlement en de Raad en tot intrekking van Beschikking 87/95/EEG van de Raad en Besluit nr. 1673/2006/EG van het Europees Parlement en de Raad ( 1 ) , en met name artikel 10, lid 6, Overwegende hetgeen volgt: (1) Overeenkomstig artikel 9, lid 2, van Richtlijn 2009/125/EG van het Europees Parlement en de Raad ( 2 ) moeten de lidstaten een product waarvoor geharmoniseerde normen zijn toegepast waarvan het referentienummer in het Publicatieblad van de Europese Unie is bekendgemaakt, voldoen aan alle relevante voorschriften van de toepasselijke uitvoeringsmaatregel waarop die normen betrekking hebben. (2) Bij Uitvoeringsbesluit C(2016) 7764 final ( 3 ) heeft de Commissie het Europees Comité voor Normalisatie (CEN) verzocht geharmoniseerde normen op te stellen ter ondersteuning van de uitvoering van Gedelegeerde Verordening (EU) 2015/1187 ( 4 ) en Verordening (EU) 2015/1189 ( 5 ) . De Commissie heeft het CEN met name verzocht norm EN 303-5:2012 betreffende de bepaling van de energie-efficiëntie en verontreinigende emissies van verwarmingsketels voor vaste brandstoffen aan te passen, en het toepassingsgebied ervan uit te breiden tot verwarmingsketels voor vaste brandstoffen met een warmteafgifte tussen 500 kW en 1 000 kW en verwarmingsketels voor vaste brandstoffen die worden gestookt met niet-houtachtige biomassa. Daarnaast heeft de Commissie het CEN verzocht de normen EN 303-5:2012 en EN 13203-5:2015, of andere relevante normen ter bepaling van de waterverwarmingsefficiëntie van combinatieketels voor vaste brandstoffen, aan te passen. (3) Op basis van Uitvoeringsbesluit C(2016) 7764 final heeft het CEN de werkzaamheden voor de aanpassing van de geharmoniseerde norm EN 303-5:2012 ter bepaling van de energie-efficiëntie en verontreinigende emissies van verwarmingsketels voor vaste brandstoffen voltooid. Deze geharmoniseerde norm voldoet aan de beoogde eisen. (4) Daarom heeft de Commissie geconcludeerd dat het referentienummer van norm EN 303-5:2021 geschikt was voor bekendmaking in het Publicatieblad van de Europese Unie, zodat het vermoeden van overeenstemming met Gedelegeerde Verordening (EU) 2015/1187 en Verordening (EU) 2015/1189 overeenkomstig artikel 9, lid 2, van Richtlijn 2009/125/EG kon worden aangenomen. (5) Het CEN heeft norm EN 303-5:2021 ingetrokken voordat het referentienummer in het Publicatieblad van de Europese Unie was bekendgemaakt en vervangen door EN 303-5:2021+A1:2022, na het verstrijken van de bij Uitvoeringsbesluit C(2016) 7764 final vastgestelde termijn waarbinnen het CEN het verzoek moest aanvaarden. (6) Wijziging A1:2022 van norm EN 303-5:2021 heeft geen gevolgen voor de naleving van Gedelegeerde Verordening (EU) 2015/1187 en Verordening (EU) 2015/1189. (7) Het referentienummer van norm EN 303-5:2021+A1:2022 is overeenkomstig artikel 10, lid 6, van Verordening (EU) nr. 1025/2012 bekendgemaakt in Uitvoeringsbesluit (EU) 2023/1586 van de Commissie ( 6 ) , met het oog op het vermoeden van overeenstemming met Richtlijn 2006/42/EG van het Europees Parlement en de Raad ( 7 ) . (8) Daarom is het passend om het referentienummer van norm EN 303-5:2021+A1:2022 met het oog op het vermoeden van overeenstemming met Gedelegeerde Verordening (EU) 2015/1187 en Verordening (EU) 2015/1189 overeenkomstig artikel 9, lid 2, van Richtlijn 2009/125/EG, in het Publicatieblad van de Europese Unie bekend te maken. (9) Mededeling 2017/C 076/01 van de Commissie ( 8 ) met betrekking tot de uitvoering van Gedelegeerde Verordening (EU) 2015/1187 van de Commissie verwijst naar Europese norm EN 303-5:2012 en andere Europese normen om toegang te verlenen tot meet- en berekeningsmethoden voordat de referenties van geharmoniseerde normen in het Publicatieblad van de Europese Unie worden bekendgemaakt. Aangezien deze norm is ingetrokken en deze methoden daarom achterhaald zijn, is mededeling 2017/C 076/01 niet langer van belang. (10) Door naleving van een geharmoniseerde norm wordt met ingang van de datum van bekendmaking van de referentie van deze norm in het Publicatieblad van de Europese Unie een vermoeden van overeenstemming gevestigd met de bijbehorende essentiële eisen die in de harmonisatiewetgeving van de Unie zijn opgenomen. Dit besluit moet derhalve in werking treden op de datum van de bekendmaking ervan, HEEFT HET VOLGENDE BESLUIT VASTGESTELD: Artikel 1 De referentienummers van de ter ondersteuning van Gedelegeerde Verordening (EU) 2015/1187 opgestelde geharmoniseerde normen voor verwarmingsketels voor vaste brandstoffen en pakketten bestaande uit een verwarmingsketel voor vaste brandstoffen, temperatuurregelaars voor aanvullende verwarmingstoestellen en zonne-energie-installaties, die zijn opgenomen in bijlage I bij dit besluit, worden hierbij in het Publicatieblad van de Europese Unie bekendgemaakt. De referentienummers van de in bijlage II bij dit besluit vermelde geharmoniseerde normen voor verwarmingsketels voor vaste brandstoffen die zijn opgesteld ter ondersteuning van Verordening (EU) 2015/1189, worden hierbij in het Publicatieblad van de Europese Unie bekendgemaakt. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie. Gedaan te Brussel, 14 februari 2024. Voor de Commissie De voorzitter Ursula VON DER LEYEN ( 1 ) PB L 316 van 14.11.2012, blz. 12 , ELI: http://data.europa.eu/eli/reg/2012/1025/oj. ( 2 ) Richtlijn 2009/125/EG van het Europees Parlement en de Raad van 21 oktober 2009 betreffende de totstandbrenging van een kader voor het vaststellen van eisen inzake ecologisch ontwerp voor energiegerelateerde producten ( PB L 285 van 31.10.2009, blz. 10 , ELI: http://data.europa.eu/eli/dir/2009/125/oj). ( 3 ) Uitvoeringsbesluit van de Commissie van 30.11.2016 betreffende een normalisatieverzoek aan de Europese normalisatieorganisaties met betrekking tot de energie-etikettering van verwarmingsketels voor vaste brandstoffen en pakketten bestaande uit een verwarmingsketel voor vaste brandstoffen, aanvullende verwarmingstoestellen, temperatuurregelaars en zonne-energie-installaties ter ondersteuning van Gedelegeerde Verordening (EU) 2015/1187 van de Commissie, en ter ondersteuning van Verordening (EU) 2015/1189 van de Commissie (C(2016) 7764 final) ten aanzien van de eisen inzake ecologisch ontwerp voor verwarmingsketels voor vaste brandstoffen. ( 4 ) Gedelegeerde Verordening (EU) 2015/1187 van de Commissie van 27 april 2015 houdende aanvulling van Richtlijn 2010/30/EU van het Europees Parlement en de Raad met betrekking tot de energie-etikettering van verwarmingsketels voor vaste brandstoffen en pakketten bestaande uit een verwarmingsketel voor vaste brandstoffen, aanvullende verwarmingstoestellen, temperatuurregelaars en zonne-energie-installaties ( PB L 193 van 21.7.2015, blz. 43 ), ELI: http://data.europa.eu/eli/reg_del/2015/1187/oj). ( 5 ) Verordening (EU) 2015/1189 van de Commissie van 28 april 2015 tot uitvoering van Richtlijn 2009/125/EG van het Europees Parlement en de Raad wat de eisen inzake ecologisch ontwerp voor verwarmingsketels voor vaste brandstoffen ( PB L 193, 21.7.2015, blz. 100 , ELI: http://data.europa.eu/eli/reg/2015/1189/oj). ( 6 ) Uitvoeringsbesluit (EU) 2023/1586 van de Commissie van 26 juli 2023 inzake de ter ondersteuning van Richtlijn 2006/42/EG van het Europees Parlement en de Raad opgestelde geharmoniseerde normen voor machines ( PB L 194 van 2.8.2023, blz. 45 , ELI: http://data.europa.eu/eli/dec_impl/2023/1586/oj). ( 7 ) Richtlijn 2006/42/EG van het Europees Parlement en de Raad van 17 mei 2006 betreffende machines en tot wijziging van Richtlijn 95/16/EG ( PB L 157 van 9.6.2006, blz. 24 ). ( 8 ) Mededeling 2017/C 076/01 van de Commissie in het kader van de uitvoering van Gedelegeerde Verordening (EU) 2015/1187 houdende aanvulling van Richtlijn 2010/30/EU van het Europees Parlement en de Raad met betrekking tot de energie-etikettering van verwarmingsketels voor vaste brandstoffen en pakketten bestaande uit een verwarmingsketel voor vaste brandstoffen, aanvullende verwarmingstoestellen, temperatuurregelaars en zonne-energie-installaties ( PB C 76 van 10.3.2017, blz. 1 ). BIJLAGE I De ter ondersteuning van Gedelegeerde Verordening (EU) 2015/1187 opgestelde geharmoniseerde normen Nummer Referentienummer van de norm 1. EN 303-5:2021+A1:2022 Centrale-verwarmingsketels — Deel 5: Centrale-verwarmingsketels voor vaste brandstoffen, met de hand of automatisch gestookt, nominale belasting tot 500 kW — Termen en definities, eisen, beproeving en merken BIJLAGE II De ter ondersteuning van Verordening (EU) 2015/1189 opgestelde geharmoniseerde normen Nummer Referentienummer van de norm 1. EN 303-5:2021+A1:2022 Centrale-verwarmingsketels — Deel 5: Centrale-verwarmingsketels voor vaste brandstoffen, met de hand of automatisch gestookt, nominale belasting tot 500 kW — Termen en definities, eisen, beproeving en merken ELI: http://data.europa.eu/eli/dec_impl/2024/564/oj ISSN 1977-0758 (electronic edition)",
  "source": "EUR LEX"
}