{
  "url": "http://www.w3.org/1999/xhtml\"><!--",
  "content": "L_202302816NL.000101.fmx.xml Publicatieblad van de Europese Unie NL Serie L 2023/2816 18.12.2023 BESLUIT (EU) 2023/2816 VAN DE EUROPESE CENTRALE BANK van 7 december 2023 betreffende het storten van het kapitaal van de Europese Centrale Bank door de niet-eurogebied nationale centrale banken en tot intrekking van Besluit (EU) 2020/136 (ECB/2020/2) (ECB/2023/36) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, Gezien de statuten van het Europees Stelsel van centrale banken en van de Europese Centrale Bank, en met name artikel 47, Overwegende hetgeen volgt: (1) Artikel 47 van de statuten van het Europees Stelsel van centrale banken en van de Europese Centrale Bank (hierna de “ESCB-statuten” genoemd) bepaalt dat nationale centrale banken van de lidstaten met een derogatie (hierna de “niet-eurogebied NCB’s” genoemd) het kapitaal waarop zij hebben ingeschreven niet storten, tenzij de Algemene Raad van de Europese Centrale Bank met een gekwalificeerde meerderheid die ten minste twee derde van het geplaatste kapitaal van de ECB en ten minste de helft van de aandeelhouders vertegenwoordigt, besluit dat een minimaal percentage moet worden gestort als bijdrage aan de bedrijfskosten van de ECB. (2) Artikel 1 van Besluit (EU) 2020/136 van de Europese Centrale Bank (ECB/2020/2) ( 1 ) bepaalt dat elke niet-eurogebied-NCB met ingang van 1 februari 2020 3,75 % van haar aandeel in het geplaatste kapitaal van de ECB stort. (3) Besluit (EU) 2023/2811 van de Europese Centrale Bank (ECB/2023/31) ( 2 ) voorziet in de aanpassing van de sleutel voor de inschrijving op het kapitaal van de ECB (hierna de “kapitaalverdeelsleutel” genoemd), overeenkomstig artikel 29.3 van de ESCB-statuten en stelt per 1 januari 2024 de aan elke NCB toegewezen nieuwe wegingen in de aangepaste kapitaalverdeelsleutel vast (hierna de “wegingen in de kapitaalverdeelsleutel” genoemd). (4) De vijfjaarlijkse aanpassing van de kapitaalverdeelsleutel van de ECB vereist de vaststelling van een nieuw ECB-besluit waarbij Besluit (EU) 2020/136 van de Europese Centrale Bank (ECB/2020/2) wordt ingetrokken met ingang van 1 januari 2024 en waarin wordt vastgelegd in welke vorm en in welke mate de niet-eurogebied-NCB’s gehouden zijn om per 1 januari 2024 het kapitaal van de ECB te storten, HEEFT HET VOLGENDE BESLUIT VASTGESTELD: Artikel 1 Mate en vorm van het geplaatste en gestorte kapitaal Elke niet-eurogebied-NCB stort met ingang van 1 januari 2024 3,75 % van haar aandeel in het geplaatste kapitaal van de ECB. Rekening houdend met de in artikel 2 van Besluit (EU) 2023/2811 (ECB/2023/31), vastgelegde nieuwe wegingen in de kapitaalverdeelsleutel heeft elke niet-eurogebied NCB een totaal geplaatst en gestort kapitaal van de naast haar naam vermelde bedragen in de onderstaande tabel: Niet-eurogebied-NCB Geplaatst kapitaal per 1 januari 2024 (EUR) Gestort kapitaal per 1 januari 2024 (EUR) Българска народна банка (Bulgaarse Nationale Bank) 105 901 044,16 3 971 289,16 Česká národní banka 212 419 113,73 7 965 716,76 Danmarks Nationalbank 192 652 650,82 7 224 474,41 Magyar Nemzeti Bank 171 240 786,83 6 421 529,51 Narodowy Bank Polski 659 979 031,02 24 749 213,66 Banca Naţională a României 312 712 804,23 11 726 730,16 Sveriges Riksbank 318 699 033,14 11 951 213,74 Artikel 2 Aanpassing van het gestorte kapitaal 1.   Aangezien elke niet-eurogebied-NCB reeds 3,75 % van haar aandeel in het tot en met 31 december 2023 van toepassing zijnde geplaatste kapitaal van de ECB heeft gestort uit hoofde van Besluit (EU) 2020/136 (ECB/2020/2), maakt elk van hen een aanvullend bedrag over aan de ECB, of ontvangt een bedrag terug van de ECB, naargelang van het geval, teneinde uit te komen op de in derde kolom van de tabel in artikel 1 opgenomen bedragen. 2.   Alle overmakingen uit hoofde van dit artikel geschieden overeenkomstig Besluit (EU) 2023/2817 van de Europese Centrale Bank (ECB/2023/33) ( 3 ) . Artikel 3 Inwerkingtreding en intrekking 1.   Dit besluit treedt in werking op 1 januari 2024. 2.   Besluit (EU 2020/136 (ECB/2020/2) wordt ingetrokken met ingang van 1 januari 2024. 3.   Verwijzingen naar Besluit (EU) 2020/136 (ECB/2020/2) gelden als verwijzingen naar dit besluit. Gedaan te Frankfurt am Main, 7 december 2023. De president van de ECB Christine LAGARDE ( 1 ) Besluit (EU) 2020/136 van de Europese Centrale Bank van 22 januari 2020 betreffende het volstorten van het kapitaal van de Europese Centrale Bank door de niet-eurogebied nationale centrale banken en tot intrekking van Besluit (EU) 2019/48 (ECB/2020/2) ( PB L 27 I van 1.2.2020, blz. 1 ). ( 2 ) Besluit (EU) 2023/2811 van de Europese Centrale Bank van 7 december 2023 betreffende het procentuele aandeel van de nationale centrale banken in de verdeelsleutel voor de inschrijving op het kapitaal van de Europese Centrale Bank en tot intrekking van Besluit (EU) 2020/137 (ECB/2020/3) (ECB/2023/31) ( PB L, 2023/2811, 18.12.2023, ELI: http://data.europa.eu/eli/dec/2023/2811/oj ). ( 3 ) Besluit (EU) 2023/2817 van de Europese Centrale Bank van 7 december 2023 tot vaststelling van de modaliteiten en de voorwaarden voor de overdracht van aandelen in het kapitaal van de Europese Centrale Bank tussen de nationale centrale banken en de aanpassing van het gestorte kapitaal en tot intrekking van Besluit (EU) 2020/139 (ECB/2020/5) (ECB/2023/33) ( PB L, 2023/2817, 18.12.2023, ELI: http://data.europa.eu/eli/dec/2023/2817/oj ). ELI: http://data.europa.eu/eli/dec/2023/2816/oj ISSN 1977-0758 (electronic edition)",
  "source": "EUR LEX"
}