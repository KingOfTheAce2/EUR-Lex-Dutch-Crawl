{
  "url": "http://www.w3.org/1999/xhtml\">",
  "content": "L_2018251NL.01001901.xml 5.10.2018 NL Publicatieblad van de Europese Unie L 251/19 VERORDENING (EU) 2018/1482 VAN DE COMMISSIE van 4 oktober 2018 tot wijziging van bijlage I bij Verordening (EG) nr. 1334/2008 van het Europees Parlement en de Raad wat cafeïne en theobromine betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1334/2008 van het Europees Parlement en de Raad van 16 december 2008 inzake aroma's en bepaalde voedselingrediënten met aromatiserende eigenschappen voor gebruik in en op levensmiddelen en tot wijziging van Verordening (EEG) nr. 1601/91 van de Raad, Verordening (EG) nr. 2232/96, Verordening (EG) nr. 110/2008 en Richtlijn 2000/13/EG ( 1 ) , en met name artikel 11, lid 3, Gezien Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma's ( 2 ) , en met name artikel 7, lid 5, Overwegende hetgeen volgt: (1) Bijlage I bij Verordening (EG) nr. 1334/2008 bevat een EU-lijst van voor gebruik in of op levensmiddelen goedgekeurde aroma's en uitgangsmaterialen en de gebruiksvoorwaarden ervan. (2) Bij Uitvoeringsverordening (EU) nr. 872/2012 van de Commissie ( 3 ) is de lijst van aromastoffen vastgesteld en in bijlage I, deel A, van Verordening (EG) nr. 1334/2008 opgenomen. (3) Die lijst kan hetzij op initiatief van de Commissie hetzij ingevolge een aanvraag door een lidstaat of belanghebbende partij worden bijgewerkt volgens de uniforme procedure van artikel 3, lid 1, van Verordening (EG) nr. 1331/2008. (4) Deel A van de EU-lijst bevat zowel beoordeelde aromastoffen, die zonder noot zijn opgenomen, als in beoordeling zijnde aromastoffen, die in die lijst van de noten 1 tot en met 4 zijn voorzien. (5) De stoffen cafeïne (FL-nr. 16.016) en theobromine (FL-nr. 16.032) werden opgenomen met verwijzing naar noot 1, waarin werd gesteld dat de beoordeling van deze stoffen moest worden uitgevoerd door de Europese Autoriteit voor voedselveiligheid (EFSA). (6) Op 31 januari 2017 heeft de EFSA de beoordeling van de veiligheid van cafeïne (FL-nr. 16.016) en theobromine (FL-nr. 16.032) bij gebruik als aromastoffen ( 4 ) voltooid en geconcludeerd dat het gebruik ervan als aromastoffen geen gevaar oplevert voor de gezondheid op basis van hun geschatte innameniveaus in bepaalde categorieën levensmiddelen. De gebruiksvoorwaarden die reeds zijn vastgesteld in de Unielijst kunnen derhalve worden gehandhaafd. (7) Cafeïne (FL-nr. 16.016) en theobromine (FL-nr. 16.032) moeten derhalve als beoordeelde stoffen in de Unielijst van aromastoffen worden opgenomen zonder de noot die in de huidige vermeldingen ervan in de Unielijst is opgenomen. (8) Bijlage I, deel A, van Verordening (EG) nr. 1334/2008 moet derhalve dienovereenkomstig worden gewijzigd. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage I, deel A, van Verordening (EG) nr. 1334/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 oktober 2018. Voor de Commissie De voorzitter Jean-Claude JUNCKER ( 1 ) PB L 354 van 31.12.2008, blz. 34 . ( 2 ) PB L 354 van 31.12.2008, blz. 1 . ( 3 ) Uitvoeringsverordening (EU) nr. 872/2012 van de Commissie van 1 oktober 2012 tot vaststelling van de lijst van aromastoffen als bedoeld in Verordening (EG) nr. 2232/96 van het Europees Parlement en de Raad, tot opname van die lijst in bijlage I bij Verordening (EG) nr. 1334/2008 van het Europees Parlement en de Raad en tot intrekking van Verordening (EG) nr. 1565/2000 van de Commissie en Beschikking 1999/217/EG van de Commissie ( PB L 267 van 2.10.2012, blz. 1 ). ( 4 ) EFSA Journal 2017;15(4):4729. BIJLAGE Bijlage I bij Verordening (EG) nr. 1334/2008 wordt als volgt gewijzigd: 1) In afdeling 2 van deel A worden de gegevens betreffende FL-nr. 16.016 vervangen door: „16.016 cafeïne 58-08-2 11741 beperkingen aan het gebruik als aromastof: in categorie 1: maximaal 70 mg/kg; in categorie 3: maximaal 70 mg/kg; in categorie 5: maximaal 100 mg/kg; in categorie 14.1: maximaal 150 mg/kg EFSA” 2) In afdeling 2 van deel A worden de gegevens betreffende FL-nr. 16.032 vervangen door: „16.032 theobromine 83-67-0 beperkingen aan het gebruik als aromastof: in categorie 1: maximaal 70 mg/kg in categorie 14.1: maximaal 100 mg/kg EFSA”",
  "source": "EUR LEX"
}