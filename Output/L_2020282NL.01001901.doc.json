{
  "url": "http://www.w3.org/1999/xhtml\">",
  "content": "L_2020282NL.01001901.xml 31.8.2020 NL Publicatieblad van de Europese Unie L 282/19 BESLUIT (EU) 2020/1236 VAN DE COMMISSIE van 25 augustus 2020 waarbij Nederland wordt gemachtigd bepaalde termijnen te verlengen die zijn gespecificeerd in de artikelen 2 en 3 van Verordening (EU) 2020/698 van het Europees Parlement en de Raad (Kennisgeving geschied onder nummer C(2020) 5745) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2020/698 van het Europees Parlement en de Raad van 25 mei 2020 tot vaststelling van specifieke en tijdelijke maatregelen naar aanleiding van de COVID‐19-uitbraak in verband met de vernieuwing of verlenging van bepaalde certificaten, getuigschriften en vergunningen, en het uitstel van bepaalde periodieke controles en periodieke opleidingen op bepaalde gebieden van de vervoerswetgeving ( 1 ) , en met name artikel 2, lid 6, en artikel 3, lid 3, Overwegende hetgeen volgt: (1) Bij artikel 2, lid 1, van Verordening (EU) 2020/698 worden de termijnen verlengd waarbinnen de houder van een getuigschrift van vakbekwaamheid nascholing moet voltooien en die anders zouden zijn verstreken of zouden verstrijken tussen 1 februari 2020 en 31 augustus 2020. Bij artikel 2, lid 2, van die verordening wordt de geldigheid verlengd van de op basis van dat getuigschrift aangebrachte geharmoniseerde Uniecode “95”. (2) Bij artikel 3, lid 1, van Verordening (EU) 2020/698 wordt de geldigheid verlengd van rijbewijzen die anders zouden zijn verstreken of zouden verstrijken tussen 1 februari 2020 en 31 augustus 2020. (3) Bij brief van 1 juli 2020 heeft Nederland een met redenen omkleed verzoek ingediend om bepaalde in de artikelen 2 en 3 van Verordening (EU) 2020/698 gespecificeerde termijnen te mogen verlengen. Bij brief van 29 juli 2020 heeft Nederland een herzien met redenen omkleed verzoek ingediend. In dat herziene verzoek vraagt Nederland in de eerste plaats een verlenging met drie maanden van de termijn van 1 februari 2020 tot en met 31 augustus 2020 als gespecificeerd in artikel 2, lid 1, met het oog op de toepassing van die bepaling en van artikel 2, lid 2, en als gespecificeerd in artikel 3, lid 1, van Verordening (EU) 2020/698. Ten tweede vraagt het een verlenging met twee maanden van de in artikel 2, leden 1 en 2, en in artikel 3, lid 1, van Verordening (EU) 2020/698 gespecificeerde termijn van zeven maanden. Nederland heeft op 30 juli 2020 aanvullende informatie verstrekt ter ondersteuning van zijn verzoek. (4) Volgens de door Nederland verstrekte informatie zal het door de maatregelen die het land heeft genomen om de verspreiding van COVID‐19 te voorkomen of in te dammen, ook na 31 augustus 2020 wellicht moeilijk blijven om nascholing te volgen, de geharmoniseerde Uniecode “95” aan te brengen en rijbewijzen te vernieuwen in Nederland. (5) Nederland heeft met name alle nascholing uit hoofde van Richtlijn 2003/59/EG van het Europees Parlement en de Raad ( 2 ) tijdelijk opgeschort. Dit heeft geleid tot de annulering van ongeveer 30 000 cursussen die onder normale omstandigheden zouden zijn gegeven. Ten gevolge daarvan konden ongeveer 2 400 beroepschauffeurs hun getuigschrift van vakbekwaamheid niet vernieuwen. (6) Ondertussen is weer begonnen met de nascholing en zijn extra cursussen gepland, boven op de regelmatige cursussen die al gepland waren tussen mei 2020 en het einde van het jaar. De maatregelen om COVID‐19 in te perken, leiden echter nog steeds tot beperkingen. De opleidingsinstellingen moeten voldoen aan de relevante eisen van het Rijksinstituut voor Volksgezondheid en Milieu ( 3 ) , bijvoorbeeld door de mensen zo veel mogelijk in staat te stellen op anderhalve meter afstand van elkaar te blijven. (7) De situatie is met name problematisch wat de nascholing van buschauffeurs betreft. Volgens de door Nederland verstrekte informatie hebben veel chauffeurs die op 10 september 2008 de activiteit van chauffeur van voor personenvervoer bestemde voertuigen uitoefenden, op grond van artikel 4 van Richtlijn 2003/59/EG een getuigschrift van vakbekwaamheid verkregen als verworven recht. In de praktijk en overeenkomstig artikel 4, artikel 8, lid 2, en artikel 14, lid 2, van Richtlijn 2003/59/EG zijn veel van de aldus verstrekte getuigschriften van vakbekwaamheid in de eerste helft van september 2015 verlopen, aangezien Nederland de mogelijkheid heeft benut om de in artikel 8, lid 2, van Richtlijn 2003/59/EG bedoelde termijn tot zeven jaar te verlengen. Chauffeurs met een rijbewijs van categorie D1, D1+E, D of D+E die hun getuigschrift van vakbekwaamheid kort vóór het verstrijken ervan in 2015 hebben vernieuwd, moeten hun getuigschrift opnieuw vernieuwen vóór het verstrijkt op 10 september 2020. De overgrote meerderheid van de buschauffeurs in Nederland bevindt zich in deze situatie. Het is onzeker of de capaciteit van de opleidingsinstellingen zal volstaan om al deze chauffeurs de mogelijkheid te bieden hun nascholing op tijd te voltooien. Aangezien het openbaar vervoer weer rijdt volgens normale dienstregeling, hebben de chauffeurs bovendien minder tijd om nascholing te volgen. (8) Wat betreft rijbewijzen die zijn afgegeven uit hoofde van Richtlijn 2006/126/EG van het Europees Parlement en de Raad ( 4 ) , verwijst Nederland naar de tijdelijke beperkingen voor het uitoefenen van contactberoepen. Die beperkingen hebben gevolgen gehad voor de medische onderzoeken die nodig zijn om te beoordelen of een persoon lichamelijk en mentaal geschikt is om een voertuig te besturen (“medische onderzoeken”). Ten gevolge van die beperkingen is het aantal op dergelijke onderzoeken gebaseerde medische verslagen dat elke week bij de nationale vergunningsautoriteit (CBR ( 5 ) ) wordt ingediend, aanzienlijk gedaald. Ten gevolge van maatregelen om de verspreiding van COVID‐19 in Nederland te voorkomen of te beperken, zijn 28 000 medische onderzoeken uitgesteld; deze komen boven op de onderzoeken die nu en in de nabije toekomst moeten worden uitgevoerd voor vergunningen die binnenkort aflopen. (9) In Nederland voeren ongeveer 25 000 artsen voeren medische onderzoeken uit. De tijd die nodig is om de 28 000 uitgestelde medische onderzoeken uit te voeren, hangt sterk af van de mate waarin en de snelheid waarmee de artsen die taken kunnen hervatten. Voor veel artsen in Nederland is het uitvoeren van medische onderzoeken voor de vernieuwing van rijbewijzen slechts een van hun vele taken. Door de extra werkbelasting ten gevolge van de COVID‐19-pandemie, hebben artsen minder medische onderzoeken kunnen uitvoeren dan gewoonlijk. (10) Volgens de door Nederland verstrekte informatie is het onduidelijk in welke mate en met welke snelheid de artsen hun noodzakelijke werkzaamheden zullen hervatten. Naar verwachting zal de medische capaciteit geleidelijk herstellen, terwijl de vraag naar medische onderzoeken zal toenemen ten gevolge van de “lockdown”-periode. De verwachting is dan ook dat, zelfs nadat het aantal uitgevoerde medische onderzoeken zich weer op het normale pre-COVID‐19-niveau bevindt, de gevolgen van het uitstel van de onderzoeken voelbaar zullen zijn tot mei 2021. (11) Volgens Nederland is het onmogelijk precies te voorspellen hoeveel personen hun rijbewijs, dat al verstreken is of verstrijkt tussen 1 februari 2020 en 31 augustus 2020, niet zullen kunnen vernieuwen. Dit hangt in sterke mate af van de beschikbaarheid van artsen, die gedeeltelijk regionaal is bepaald. Het is in elk geval onvermijdelijk dat sommige personen die een vernieuwing van hun rijbewijs aanvragen, vertraging zullen oplopen door wachtlijsten in het gezondheidszorgstelsel, met name de ongeveer 15 % van de personen die meer dan één arts moeten zien. De gemiddelde tijd die nodig is voor de vernieuwing van een rijbewijs voor personen die een medisch onderzoek moeten ondergaan om hun rijgeschiktheid aan te tonen, bedraagt 125 dagen wanneer één arts wordt geraadpleegd en 179 dagen wanneer meerdere artsen worden geraadpleegd. (12) Op basis van de door het CBR verstrekte gegevens verwacht het Ministerie van Infrastructuur en Waterstaat ( 6 ) dat er op 1 december 2020 een achterstand van ongeveer 20 000 medische onderzoeken zal zijn. Ervan uitgaande dat de medische capaciteit zich in het eerste kwartaal van 2021 opnieuw op normaal niveau zal bevinden, zal de achterstand waarschijnlijk gevolgen hebben voor chauffeurs met een rijbewijs dat op of na 1 december 2020 verstrijkt. De verwachting is echter dat de gevraagde verlenging van zowel de termijn van 1 februari 2020 tot en met 31 augustus 2020 als de termijnen waarmee de geldigheid van rijbewijzen die anders zouden verstrijken, of zijn verstreken, worden verlengd, zal volstaan om ervoor te zorgen dat alle belanghebbenden aan de toepasselijke eisen kunnen voldoen. (13) Nederland moet derhalve worden gemachtigd de termijnen van 1 februari 2020 tot en met 31 augustus 2020 en de perioden van zeven maanden, als gespecificeerd in artikel 2, lid 1, en artikel 3, lid 1, van Verordening (EU) 2020/698, te verlengen. (14) Nederland heeft ermee ingestemd dat dit besluit wordt vastgesteld en ter kennis gebracht in het Engels, HEEFT HET VOLGENDE BESLUIT VASTGESTELD: Artikel 1 Nederland wordt gemachtigd de volgende in artikel 2, leden 1 en 2, en artikel 3, lid 1, van Verordening (EU) 2020/698 gespecificeerde termijnen te verlengen: a) een verlenging met drie maanden van de in artikel 2, lid 1, van Verordening (EU) 2020/698 gespecificeerde termijn van 1 februari 2020 tot en met 31 augustus 2020, met het oog op de toepassing van artikel 2, leden 1 en 2, van die verordening; b) een verlenging met twee maanden van de in artikel 2, leden 1 en 2, van die verordening gespecificeerde termijn van zeven maanden; c) een verlenging met drie maanden van de in artikel 3, lid 1, van die verordening gespecificeerde termijn van 1 februari 2020 tot en met 31 augustus 2020; d) een verlenging met twee maanden van de in artikel 3, lid 1, van die verordening gespecificeerde termijn van zeven maanden. Artikel 2 Dit besluit is gericht tot het Koninkrijk der Nederlanden. Gedaan te Brussel, 25 augustus 2020. Voor de Commissie Adina-Ioana VĂLEAN Lid van de Commissie ( 1 ) PB L 165 van 27.5.2020, blz. 10 . ( 2 ) Richtlijn 2003/59/EG van het Europees Parlement en de Raad van 15 juli 2003 betreffende de vakbekwaamheid en de opleiding en nascholing van bestuurders van bepaalde voor goederen- en personenvervoer over de weg bestemde voertuigen, tot wijziging van Verordening (EEG) nr. 3820/85 van de Raad en Richtlijn 91/439/EEG van de Raad en tot intrekking van Richtlijn 76/914/EEG van de Raad ( PB L 226 van 10.9.2003, blz. 4 ). ( 3 ) Rijksinstituut voor Volksgezondheid en Milieu, RIVM. ( 4 ) Richtlijn 2006/126/EG van het Europees Parlement en de Raad van 20 december 2006 betreffende het rijbewijs ( PB L 403 van 30.12.2006, blz. 18 ). ( 5 ) Centraal Bureau Rijvaardigheidsbewijzen. ( 6 ) Ministerie van Infrastructuur en Waterstaat.",
  "source": "EUR LEX"
}