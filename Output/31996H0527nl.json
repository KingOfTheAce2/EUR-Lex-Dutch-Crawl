{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996H0527:NL:HTML\">",
  "content": "EUR-Lex - 31996H0527 - NL Avis juridique important | 31996H0527 96/527/EG: Aanbeveling van de Commissie van 30 juli 1996 betreffende het gebruik van de Gemeenschappelijke Woordenlijst Overheidsopdrachten (CPV) ter beschrijving van het voorwerp van overheidsopdrachten (Voor de EER relevante tekst) Publicatieblad Nr. L 222 van 03/09/1996 blz. 0010 - 0012 AANBEVELING VAN DE COMMISSIE van 30 juli 1996 betreffende het gebruik van de Gemeenschappelijke Woordenlijst Overheidsopdrachten (CPV) ter beschrijving van het voorwerp van overheidsopdrachten (Voor de EER relevante tekst) (96/527/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, inzonderheid op artikel 155, tweede streepje, Overwegende hetgeen volgt: (1) De Commissie heeft een mededeling betreffende de administratieve vereenvoudiging in de Gemeenschap vastgesteld om tot een grotere doorzichtigheid in de informatieoverdracht te komen. (2) De Richtlijnen 92/50/EEG (1), 93/36/EEG (2), 93/37/EEG (3) en 93/38/EEG (4) van de Raad brengen voor de aanbestedende diensten van alle Lid-Staten de verplichting mee aankondigingen van aanbesteding in het Publikatieblad van de Europese Gemeenschappen bekend te maken, opdat daadwerkelijke mededinging op het gebied van overheidsopdrachten kan plaatsvinden. (3) In sommige rubrieken van de aankondigingen van aanbesteding moet een nauwkeurige omschrijving worden gegeven van het voorwerp van de opdracht, waarbij moet worden verwezen naar diverse nomenclaturen (5). (4) Het is wenselijk tot harmonisatie te komen van de verwijzingen naar de diverse nomenclaturen die thans worden gebruikt door overheidsdiensten en door bedrijven in de sectoren water- en energievoorziening, vervoer en telecommunicatie om het voorwerp van opdrachten te omschrijven die uit hoofde van de richtlijnen inzake overheidsopdrachten moeten worden bekendgemaakt. (5) De Gemeenschappelijke Woordenlijst Overheidsopdrachten (Common Procurement Vocabulary, afgekort CPV of CPV-woordenlijst) is een aanpassing van de CPA-nomenclatuur, die bij Verordening (EEG) nr. 3696/93 van de Raad (6) is ingevoerd. (6) De CPA-nomenclatuur stemt nauw overeen met de CPC-nomenclatuur (Centrale produktenclassificatie) van de Verenigde Naties en bevat vier elementen van de Nace, rev. 1 (Algemene systematische bedrijfsindeling in de Europese Gemeenschappen), waarvan zij de indeling per bedrijfstak overneemt. (7) Het is noodzakelijk dat de aanbestedende diensten (voor overheidsopdrachten voor de uitvoering van werken) voor de beschrijving van het voorwerp van de aanbesteding gebruik maken van de CPV-woordenlijst, in plaats van de \"Algemene nomenclatuur openbare werken\" die tot op heden door Aanbeveling 91/561/EEG van de Commissie (7) werd aanbevolen. (8) Normalisatie van de informatie zal daarenboven - de doorzichtigheid van de overheidsopdrachten verbeteren; - de opzet van een informatiesysteem voor overheidsopdrachten (het Simap-project) mogelijk maken; - de kans op onopzettelijke fouten bij de vertaling van de aankondigingen kleiner maken; - de taak van de aanbestedende diensten bij de opstelling van de aankondigingen, inzonderheid bij de omschrijving van het voorwerp van de opdracht, vereenvoudigen; - de voorbereiding van statistieken betreffende de overheidsopdrachten vereenvoudigen, inclusief die welke noodzakelijk zijn om aan de verplichtingen van de Gemeenschap krachtens de overeenkomst inzake overheidsopdrachten in het kader van de WHO te voldoen. (9) In de aankondigingen van aanbesteding dient voldoende informatie te worden verstrekt teneinde gegadigden of inschrijvers in staat te stellen te beoordelen of de betrokken opdrachten hen interesseren. (10) Voorts is duidelijke informatie voor de Gemeenschapsinstellingen noodzakelijk, om elke vervalsing van de mededinging te kunnen voorkomen. (11) Het bedrijfsleven is over de woordenlijst geraadpleegd en heeft van zijn belangstelling ervoor doen blijken. (12) De woordenlijst zal aan de omstandigheden worden aangepast, daar zij regelmatig zal worden herzien, DOET DE VOLGENDE AANBEVELING: 1. De aanbestedende diensten en bedrijven waarop de Richtlijnen 92/50/EEG, 93/36/EEG, 93/37/EEG en 93/38/EEG van toepassing zijn, wordt aanbevolen voor de beschrijving van de aard en de omvang van hun overheidsopdrachten in de aankondigingen die zij het Bureau voor officiÃ«le publikaties der Europese Gemeenschappen toezenden, gebruik te maken van de omschrijvingen en codes van de CPV-woordenlijst, die in het Supplement bij het Publikatieblad van de Europese Gemeenschappen verschijnt en waarvan regelmatig een bijgewerkte versie zal verschijnen. Met betrekking tot aankondigingen op het gebied van openbare werken wordt aanbevolen gebruik te maken van de CPV-woordenlijst in plaats van van de \"Algemene nomenclatuur openbare werken\" die is verschenen in Supplement bij het Publikatieblad van de Europese Gemeenschappen nr. S 217 van 16 november 1991. 2. Leveranciers van goederen, openbare werken en diensten, alsmede hun vertegenwoordigers, wordt aanbevolen de CPV-woordenlijst te gebruiken om te beschrijven welke in het Supplement bij het Publikatieblad van de Europese Gemeenschappen en de databank Tenders Electronic Daily (TED) bekendgemaakte aankondigingen hen interesseren. 3. De Lid-Staten wordt aanbevolen alle mogelijke maatregelen te treffen om bekendheid aan de CPV-woordenlijst te geven en het gebruik ervan door aanbestedende diensten, aanbestedende bedrijven en leveranciers te stimuleren en te vergemakkelijken. 4. Alle gebruikers die vaststellen dat de CPV-woordenlijst de aard en de omvang van de overheidsaanbestedingen niet met de vereiste duidelijkheid en nauwkeurigheid omschrijft, wordt aanbevolen, de Commissie hiervan in kennis te stellen en zo mogelijk wijzigingen voor te stellen met behulp van het formulier dat als bijlage bij deze CPV-woordenlijst verschijnt. 5. Wat de opdrachten voor openbare werken betreft, vervangt de onderhavige aanbeveling Aanbeveling 91/561/EEG. Gedaan te Brussel, 30 juli 1996. Voor de Commissie Mario MONTI Lid van de Commissie (1) PB nr. L 209 van 24. 7. 1992, blz. 1. (2) PB nr. L 199 van 9. 8. 1993, blz. 1. (3) PB nr. L 199 van 9. 8. 1993, blz. 54. (4) PB nr. L 199 van 9. 8. 1993, blz. 84. (5) CPC-nomenclatuur (Centrale produktenclassificatie) van de Verenigde Naties in Richtlijn 92/50/EEG en in Richtlijn 93/38/EEG. CPA-nomenclatuur (Classificatie van produkten, gekoppeld aan de economische activiteit) in Richtlijn 93/36/EEG. Nace-nomenclatuur (Algemene systematische bedrijfsindeling in de Europese Gemeenschappen) in Richtlijn 93/37/EEG en in Richtlijn 93/38/EEG. (6) PB nr. L 342 van 31. 12. 1993, blz. 1. (7) PB nr. L 305 van 6. 11. 1991, blz. 19.",
  "source": "EUR LEX"
}