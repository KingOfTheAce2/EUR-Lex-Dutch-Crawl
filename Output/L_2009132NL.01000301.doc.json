{
  "url": "http://www.w3.org/1999/xhtml\">",
  "content": "L_2009132NL.01000301.xml 29.5.2009 NL Publicatieblad van de Europese Unie L 132/3 VERORDENING (EG) N r. 446/2009 VAN DE COMMISSIE van 14 mei 2009 tot indeling van bepaalde goederen in de gecombineerde nomenclatuur DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2658/87 van de Raad van 23 juli 1987 met betrekking tot de statistiek- en tariefnomenclatuur en het gemeenschappelijk douanetarief ( 1 ) , en met name op artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, moeten bepalingen worden vastgesteld voor de indeling van de in de bijlage bij onderhavige verordening vermelde goederen. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die geheel of gedeeltelijk of met toevoeging van onderverdelingen op de gecombineerde nomenclatuur is gebaseerd en die bij specifieke Gemeenschapswetgeving is vastgesteld met het oog op de toepassing van tariefmaatregelen en andere maatregelen in het kader van het goederenverkeer. (3) Volgens deze algemene regels moeten de in kolom 1 van de tabel in de bijlage omschreven goederen worden ingedeeld onder de in kolom 2 vermelde GN-code om de in kolom 3 genoemde redenen. (4) Er moet worden bepaald dat de houder van een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, deze inlichting nog drie maanden mag blijven gebruiken op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) Het Comité Douanewetboek heeft geen advies uitgebracht binnen de door de voorzitter gestelde termijn, HEEFT DE VOLGENDE VERORDENING VASTGESTELD: Artikel 1 De goederen die zijn omschreven in kolom 1 van de tabel in de bijlage worden onder de in kolom 2 van die tabel vermelde GN-code in de gecombineerde nomenclatuur ingedeeld. Artikel 2 Op een door de douane van een lidstaat verstrekte bindende tariefinlichting die niet in overeenstemming is met de bepalingen van deze verordening, kan nog gedurende drie maanden een beroep worden gedaan overeenkomstig artikel 12, lid 6, van Verordening (EEG) nr. 2913/92. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 mei 2009. Voor de Commissie László KOVÁCS Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Gedopte grondnoten waarvan het vlies is verwijderd (geblancheerde pinda’s). De gedopte grondnoten worden geblancheerd in een gasoven met vier hittezones waar ze met hete waterdamp van 88-93 °C worden besproeid voordat ze twee koelzones passeren. Door de geleidelijke stijging van de temperatuur zetten de grondnoten uit waardoor de rode schil loslaat. Deze schil wordt vervolgens mechanisch verwijderd. De grondnoten, die geen behandeling hebben ondergaan die verder reikt dan het verwijderen van de schilletjes, worden in bulk of in zakken van ongeveer 1 000 kg aangeboden. 1202 20 00 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 1202 en 1202 20 00. Het blancheren van de grondnoten moet als een warmtebehandeling worden aangemerkt die voornamelijk dient om de rode schil te verwijderen en daardoor het gebruik te vergemakkelijken. Deze behandeling wijzigt het natuurlijke karakter van de grondnoten niet en maakt ze niet meer geschikt voor een bijzondere toepassing dan voor hun gebruik in het algemeen (zie ook de toelichting op hoofdstuk 12 van het geharmoniseerd systeem, algemeen, tweede alinea). Het product moet daarom worden ingedeeld onder post 1202.",
  "source": "EUR LEX"
}