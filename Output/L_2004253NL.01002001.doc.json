{
  "url": "http://www.w3.org/1999/xhtml\">",
  "content": "L_2004253NL.01002001.xml 29.7.2004 NL Publicatieblad van de Europese Unie L 253/20 BESCHIKKING VAN DE COMMISSIE van 23 juli 2004 inzake de aankoop door de Gemeenschap van vaccins tegen klassieke varkenspest en de aanleg van communautaire voorraden hiervan (Kennisgeving geschied onder nummer C(2004) 2056) (Voor de EER relevante tekst) (2004/571/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 6, lid 2, en artikel 8, lid 2, Gelet op Richtlijn 2001/89/EG van de Raad van 23 oktober 2001 betreffende maatregelen van de Gemeenschap ter bestrijding van klassieke varkenspest ( 2 ) , en met name op artikel 18, lid 2, Overwegende hetgeen volgt: (1) Klassieke varkenspest is een bedreiging voor als huisdier gehouden varkens en wilde varkens (everzwijnen) in de Gemeenschap. (2) Uitbraken van klassieke varkenspest in varkenshouderijen kunnen in de Gemeenschap, en met name in gebieden met een hoge varkensdichtheid, zeer ernstige gevolgen hebben en grote economische schade berokkenen. (3) Richtlijn 2001/89/EG bevat de voorschriften voor noodvaccinatie van als huisdieren gehouden en wilde varkens en de definitie van merkervaccin. (4) De Gemeenschap heeft al een voorraad van 1 000 000 dosissen levend verzwakt vaccin tegen klassieke varkenspest. (5) Overeenkomstig Beschikking 2002/106/EG van de Commissie van 1 februari 2002 houdende goedkeuring van een diagnosehandboek tot vaststelling van diagnostische procedures, bemonsteringsprocedures en criteria voor de evaluatie van de resultaten van laboratoriumtests voor de bevestiging van klassieke varkenspest ( 3 ) is onlangs een geschikte discriminatoire test ontwikkeld om gevaccineerde varkens te onderscheiden van varkens die op natuurlijke wijze met het virus van klassieke varkenspest zijn besmet. Daarom kan bij noodvaccinatie van als huisdier gehouden varkens worden overwogen de merkervaccins toe te dienen die al in de Gemeenschap in de handel mogen worden gebracht. (6) Uit recente ervaringen met de bestrijding van klassieke varkenspest bij wilde varkens in de Gemeenschap blijkt dat orale vaccinatie van wilde varkens met vaccin in lokaas doeltreffend kan zijn. (7) Om de Gemeenschap toe te staan beter op klassieke varkenspest te reageren, moeten voldoende dosissen merkervaccin en oraal in lokaas toe te dienen vaccin worden gekocht en in voorraad gehouden zodat ze in noodgevallen snel beschikbaar zijn. (8) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 1.   De Gemeenschap koopt zo snel mogelijk 1 800 000 dosissen merkervaccin tegen klassieke varkenspest. 2.   De Gemeenschap ziet toe op de opslag en distributie van het in lid 1 bedoelde vaccin. Artikel 2 De in artikel 1 bedoelde maatregelen kosten maximaal 1 500 000 EUR. Artikel 3 1.   De Gemeenschap koopt zo snel mogelijk 500 000 dosissen vaccin tegen klassieke varkenspest voor orale toediening aan wilde varkens. 2.   De Gemeenschap ziet toe op de opslag en distributie van het in lid 1 bedoelde vaccin. Artikel 4 De in artikel 3 bedoelde maatregelen kosten maximaal 500 000 EUR. Artikel 5 De in artikel 1, lid 2, en artikel 3, lid 2, bedoelde maatregelen worden uitgevoerd door de Commissie in samenwerking met de via een aanbesteding geselecteerde leveranciers. Artikel 6 Deze beschikking is gericht tot de lidstaten. Gedaan te Brussel, 23 juli 2004. Voor de Commissie David BYRNE Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Richtlijn 2003/99/EG van het Europees Parlement en de Raad ( PB L 325 van 12.12.2003, blz. 31 ). ( 2 ) PB L 316 van 1.12.2001, blz. 5 . Richtlijn gewijzigd bij de Toetredingsakte van 2003. ( 3 ) PB L 39 van 9.2.2002, blz. 71 . Beschikking gewijzigd bij Beschikking 2003/859/EG ( PB L 324 van 11.12.2003, blz. 55 ).",
  "source": "EUR LEX"
}