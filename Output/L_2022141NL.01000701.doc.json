{
  "url": "http://www.w3.org/1999/xhtml\"><!--",
  "content": "L_2022141NL.01000701.xml 20.5.2022 NL Publicatieblad van de Europese Unie L 141/7 UITVOERINGSVERORDENING (EU) 2022/788 VAN DE COMMISSIE van 16 mei 2022 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) Het Comité douanewetboek heeft geen advies uitgebracht binnen de door zijn voorzitter vastgestelde termijn, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 mei 2022. Voor de Commissie Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een douchebak in de vorm van een platte bak, vervaardigd uit een mengsel van mineralen en kunststof en een witte buitenlaag van kunststof. Het product is naar gewicht als volgt samengesteld: — 65 % calciumcarbonaat; — 28 % polyesterhars; — 5 % siliciumdioxide; — 2 % polyester “gellaag” (buitenoppervlak). De minerale componenten (calciumcarbonaat en siliciumdioxide) zijn gemaakt van marmeren schilfers, kwarts of fijngemalen graniet. De eerste stap in het productieproces bestaat uit het mengen van de minerale component met het kunststof materiaal (polyesterhars). Dit mengsel wordt vervolgens in een matrijs gegoten en bekleed met de polyester “gellaag”, waarna het polyesterhars uithardt. Zie afbeelding ( *1 ) . 3922 10 00 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur en de tekst van de GN-codes 3922  en 3922 10 00 . Aangezien de kunststof laag het bruikbare oppervlak van het product bedekt, is het product geen imitatie van natuursteen. Het kan bijgevolg niet worden beschouwd als een werk van kunststeen van post 6810  (zie ook de GS-toelichtingen op post 6810 , derde alinea). Voor het gebruik van het product is het kunststof materiaal de belangrijkste component. Het zorgt voor treksterkte, chemische weerstand en waterondoordringbaarheid en verleent de douchebak daarmee zijn wezenlijke karakter. De mineralen die het product bevat, dienen als vulstof. Het product moet daarom worden ingedeeld onder GN-code 3922 10 00  als douchebak van kunststof. ( *1 ) De afbeelding is louter ter informatie.",
  "source": "EUR LEX"
}