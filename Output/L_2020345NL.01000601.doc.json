{
  "url": "http://www.w3.org/1999/xhtml\"><!--",
  "content": "L_2020345NL.01000601.xml 19.10.2020 NL Publicatieblad van de Europese Unie L 345/6 BESLUIT (EU) 2020/1508 VAN DE RAAD van 12 oktober 2020 betreffende het standpunt dat namens de Europese Unie moet worden ingenomen in het Europees Comité voor de opstelling van standaarden voor de binnenvaart (Cesni) en de Centrale Commissie voor de Rijnvaart (CCR) ten aanzien van de vaststelling van standaarden betreffende technische voorschriften voor binnenschepen DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, lid 1, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Herziene Rijnvaartakte van 17 oktober 1868, zoals gewijzigd bij de Overeenkomst tot wijziging van de Herziene Rijnvaartakte, die op 20 november 1963 is vastgesteld, is op 14 april 1967 in werking getreden. (2) Volgens die akte kan de Centrale Commissie voor de Rijnvaart (CCR) technische voorschriften voor binnenvaartschepen vaststellen. (3) Op het gebied van de binnenvaart moet de Unie handelen met het oog op de eenvormige ontwikkeling van technische voorschriften voor binnenschepen die in de Unie moeten worden toegepast. (4) Het Europees Comité voor de opstelling van standaarden voor de binnenvaart (Cesni) is op 3 juni 2015 opgericht in het kader van de CCR, met het oog op de ontwikkeling van technische standaarden voor de binnenvaart op diverse gebieden, vooral met betrekking tot schepen, informatietechnologie en bemanningen. (5) Voor een efficiënt vervoer over de binnenwateren moeten de technische voorschriften voor schepen zo veel mogelijk verenigbaar en geharmoniseerd zijn ten opzichte van de verschillende rechtsstelsels in Europa. In het bijzonder moeten de lidstaten die ook leden van de CCR zijn, besluiten steunen waarbij de CCR-reglementen worden geharmoniseerd met de regels die in de Unie worden toegepast. (6) Het Cesni zal tijdens de vergadering op 13 oktober 2020 naar verwachting de Europese standaard tot vaststelling van de technische voorschriften voor binnenschepen (“ES-TRIN”) 2021/1 en de aanvullende teststandaard voor Inland AIS 2021/3.0vaststellen. (7) In ES-TRIN 2021/1 worden de eenvormige technische voorschriften vastgesteld die nodig zijn om de veiligheid van binnenschepen te verzekeren. De standaard bevat bepalingen met betrekking tot de bouw, inrichting en uitrusting van binnenschepen, speciale bepalingen voor specifieke categorieën van vaartuigen zoals passagiersschepen, duwstellen en containerschepen, bepalingen met betrekking tot de apparatuur van het automatisch identificatiesysteem, bepalingen met betrekking tot de identificatie van vaartuigen, modelcertificaten en het modelregister, overgangsbepalingen en instructies voor de toepassing van de technische standaard. Teststandaard voor Inland AIS 2021/3.0 definieert de operationele en prestatievoorschriften, testmethoden en vereiste testresultaten voor Inland AIS-boordapparatuur. (8) Aangezien ES-TRIN 2021/1 een beslissende invloed kan hebben op de inhoud van het Unierecht, namelijk Richtlijn (EU) 2016/1629 van het Europees Parlement en de Raad ( 1 ) , is het passend het standpunt vast te stellen dat namens de Unie moet worden ingenomen in het Cesni. In bijlage II bij die Richtlijn wordt verwezen naar de technische voorschriften voor vaartuigen als bepaald in ES-TRIN 2019/1. De Commissie is gemachtigd om die verwijzing bij te werken zodat die overeenkomt met de recentste versie van ES-TRIN en om de datum van toepassing daarvan vast te stellen. (9) Voorts zal de CCR op de vergadering van 3 december 2020 naar verwachting een besluit tot wijziging van de CCR-reglementen vaststellen teneinde daarin een verwijzing op te nemen naar ES-TRIN 2021/1 en de teststandaard voor Inland AIS 2021/3.0. Daarom is het ook passend het standpunt te bepalen dat namens de Unie moet worden ingenomen in de CCR. (10) De Unie is geen lid van de CCR, noch van het Cesni. Het standpunt van de Unie binnen deze organen zal derhalve tot uiting worden gebracht door de lidstaten die lid zijn van die organen, en die gezamenlijk optreden in het belang van de Unie, HEEFT HET VOLGENDE BESLUIT VASTGESTELD: Artikel 1 1.   Het namens de Unie in te nemen standpunt in het Europees Comité voor de opstelling van standaarden voor de binnenvaart (Cesni) op 13 oktober 2020 houdt in dat wordt ingestemd met de goedkeuring van de Europese standaard tot vaststelling van de technische voorschriften voor binnenschepen (ES-TRIN) 2021/1 en de aanvullende teststandaard voor Inland AIS 2021/3.0. 2.   Het namens de Unie in te nemen standpunt op de plenaire vergadering van de Centrale Commissie voor de Rijnvaart (CCR), waar wordt besloten over technische voorschriften voor binnenschepen, houdt in dat steun wordt verleend aan alle voorstellen om de technische voorschriften af te stemmen op die van ES-TRIN 2021/1 en de aanvullende teststandaard voor Inland AIS 2021/3.0. Artikel 2 1.   Het in artikel 1, lid 1, bedoelde standpunt van de Unie wordt tot uitdrukking gebracht door de lidstaten van de Unie die lid zijn van het Cesni en die gezamenlijk optreden in het belang van de Unie. 2.   Het in artikel 1, lid 2, bedoelde standpunt wordt tot uitdrukking gebracht door de lidstaten die lid zijn van de CCR en die gezamenlijk optreden in het belang van de Unie. Artikel 3 Kleine technische wijzigingen van de in artikel 1 vastgestelde standpunten kunnen worden overeengekomen zonder een nader besluit van de Raad. Artikel 4 Dit besluit treedt in werking op de datum waarop het wordt vastgesteld. Gedaan te Brussel, 12 oktober 2020. Voor de Raad De voorzitter M. ROTH ( 1 ) Richtlijn (EU) 2016/1629 van het Europees Parlement en de Raad van 14 september 2016 tot vaststelling van de technische voorschriften voor binnenschepen, tot wijziging van Richtlijn 2009/100/EG en tot intrekking van Richtlijn 2006/87/EG ( PB L 252 van 16.9.2016, blz. 118 ).",
  "source": "EUR LEX"
}