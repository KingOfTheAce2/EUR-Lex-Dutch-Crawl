{
  "url": "http://www.w3.org/1999/xhtml\">",
  "content": "L_202500506NL.000101.fmx.xml Publicatieblad van de Europese Unie NL L-serie 2025/506 20.3.2025 UITVOERINGSVERORDENING (EU) 2025/506 VAN DE COMMISSIE van 19 maart 2025 tot wijziging van bijlage I bij Uitvoeringsverordening (EU) 2015/1375 wat betreft de referentiemethode en de goedkeuring van lumiVAST Trichinella als gelijkwaardige methode voor de detectie van Trichinella in vlees van gedomesticeerde varkens (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 1 ) , en met name artikel 18, lid 8, punt a), Overwegende hetgeen volgt: (1) Verordening (EU) 2017/625 bevat onder andere specifieke voorschriften voor officiële controles en voor de maatregelen die de bevoegde autoriteiten moeten nemen met betrekking tot de productie van voor menselijke consumptie bestemde producten van dierlijke oorsprong. (2) Trichinella is een parasiet die aanwezig kan zijn in het vlees van vatbare soorten, zoals gedomesticeerde varkens, en die door voedsel overgedragen ziekten bij de mens veroorzaakt wanneer besmet vlees wordt geconsumeerd. Uitvoeringsverordening (EU) 2015/1375 van de Commissie ( 2 ) bevat specifieke voorschriften voor de officiële controles op Trichinella in vlees, met inbegrip van voorschriften voor laboratoriumonderzoek van monsters van karkassen van gedomesticeerde varkens. (3) Bijlage I bij Uitvoeringsverordening (EU) 2015/1375 bevat de detectiemethoden voor Trichinella en in hoofdstuk I van die bijlage is bepaald dat de referentiemethode voor het onderzoek van monsters op Trichinella ISO 18743:2015 is. (4) In de referentiemethode ISO 18743:2015 wordt niet gespecificeerd wat het gewicht moet zijn van het monster dat uit gehele karkassen en uit delen van vlees van gedomesticeerde varkens moet worden genomen. Deze gewichten moeten worden vastgesteld om de gevoeligheid van de methode en een geharmoniseerde aanpak te waarborgen. Daarnaast is ISO 18743:2015 in 2023 bijgewerkt tot ISO 18743:2015/Amd1:2023. Er moet worden gewaarborgd dat naar de meest recente versie van de ISO-methode wordt verwezen. Hoofdstuk I van bijlage I bij Uitvoeringsverordening (EU) 2015/1375 moet dienovereenkomstig worden gewijzigd. (5) Bovendien bevat hoofdstuk II van bijlage I bij Uitvoeringsverordening (EU) 2015/1375 een lijst van gelijkwaardige methoden die zijn toegestaan voor het onderzoek van monsters op Trichinella . (6) Met het oog op de consistentie moeten de verwijzingen naar de ISO-methode in hoofdstuk II van bijlage I ook naar de meest recente versie daarvan verwijzen, en moet er ook naar hoofdstuk I van die bijlage worden verwezen om ervoor te zorgen dat het voor de monsters ingevoerde gewicht ook van toepassing is wanneer met behulp van een gelijkwaardige methode wordt getest. (7) Op 3 september 2024 heeft het Europees referentielaboratorium voor parasieten de Commissie een verslag toegezonden over de validering van lumiVAST Trichinella voor het onderzoek van vleesmonsters van gedomesticeerde varkens op Trichinella . In het verslag wordt geconcludeerd dat: “Op grond van de resultaten van de valideringsrondes is lumiVAST Trichinella geschikt voor de detectie van larven van Trichinella spp. in spiermonsters van varkens. Het gebruik van deze methode is beperkt tot de inspectie van varkensvlees aangezien de testkit niet is gevalideerd voor andere diersoorten.”. (8) Daarom moet lumiVAST Trichinella worden toegestaan als een gelijkwaardige methode voor het onderzoek van monsters van karkassen van gedomesticeerde varkens op de aanwezigheid van Trichinella . Om optimale prestaties van de test te waarborgen is het van essentieel belang dat het instrument gekalibreerd wordt. Er moet ook worden vastgelegd hoe aanvullend onderzoek moet worden uitgevoerd wanneer bij onderzoek van een verzamelmonster een positieve of twijfelachtige uitslag wordt vastgesteld. Derhalve moet hoofdstuk II van bijlage I bij Uitvoeringsverordening (EU) 2015/1375 dienovereenkomstig worden gewijzigd. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage I bij Uitvoeringsverordening (EU) 2015/1375 wordt als volgt gewijzigd: 1) Hoofdstuk I wordt vervangen door: “HOOFDSTUK I REFERENTIEMETHODE 1. De referentiemethode voor het onderzoek van monsters op Trichinella is ISO 18743:2015/Amd1:2023. 2. De volgende voorschriften zijn uitsluitend van toepassing op het onderzoek van vlees van gedomesticeerde varkens: a) Bij hele karkassen van gedomesticeerde varkens, met uitzondering van fokzeugen en -beren, wordt een monster van ten minste 1 g genomen uit een middenrifpijler bij de overgang van spier naar pees. Er kan een speciale trichinentang worden gebruikt, mits een nauwkeurigheid tussen 1,00 en 1,15 g gegarandeerd is. Bij karkassen van fokzeugen en -beren wordt een groter monster (van ten minste 2 g) genomen uit een middenrifpijler bij de overgang van spier naar pees. Indien er geen middenrifpijlers zijn, wordt een monster van 2 g genomen van de delen van het middenrif die aan de ribben of aan het borstbeen gehecht zijn, of van de kaak-, tong- of buikspieren van gedomesticeerde varkens, met uitzondering van fokzeugen en -beren, of wordt een monster van 4 g genomen van dezelfde weefselstructuren van fokzeugen en -beren. b) Bij vlees in delen wordt, zo veel mogelijk in de nabijheid van de beenderen of pezen, een weinig vet bevattend monster van ten minste 5 g genomen uit dwarsgestreept spierweefsel. Een monster van dezelfde grootte wordt genomen van vlees dat niet bestemd is om door en door te worden verhit of een andere bewerking na het slachten te ondergaan.”. 2) Hoofdstuk II wordt als volgt gewijzigd: a) in de volgende bepalingen wordt de vermelding “ISO 18743:2015” vervangen door “ISO 18743:2015/Amd1:2023”: i) deel A. punt 1, o), en punt 1, q), tweede alinea; ii) deel A, punt 3, IV, de eerste en de laatste zin; iii) deel C, punt 1, f), tweede alinea; iv) deel D, punt 1, m), tweede alinea; v) deel D, punt 3, II, titel, en vi) deel D, punt 3, III, de eerste en de derde alinea; b) de formulering in deel A, punt 2, deel B. punt 2, deel C, punt 2, en deel D, punt 2 wordt vervangen door: “2. Monsterneming en benodigde hoeveelheid monster Zoals bepaald in hoofdstuk I en in punt 4.2 van ISO 18743:2015/Amd1:2023 (zie ook de bijlagen A en B bij die norm voor nadere bijzonderheden).”; c) het volgende deel F wordt toegevoegd: “F. Geautomatiseerde detectie van Trichinella spp. met behulp van de lumiVAST Trichinella-methode Deze methode wordt alleen als gelijkwaardig beschouwd voor de controle van vlees van gedomesticeerde varkens De voorbereiding en de analyse van monsters worden volgens de instructies van de fabrikant uitgevoerd. Alle apparaten die voor deze methode worden gebruikt, worden volgens de instructies van de fabrikant gekalibreerd en onderhouden. Bij een positieve of twijfelachtige uitslag van een verzamelmonster wordt van elk varken nogmaals een monster van 20 g genomen van een middenrifpijler zoals bepaald in hoofdstuk I. De monsters van 20 g van vijf varkens worden gepoold en volgens dezelfde methode onderzocht. Wanneer een positieve uitslag wordt verkregen van een groep van vijf varkens, wordt van alle varkens in de groep nogmaals een monster van 20 g genomen, die elk afzonderlijk volgens dezelfde methode worden onderzocht. Bij een positieve of twijfelachtige uitslag moet minstens 20 g varkensspier naar het nationale referentielaboratorium worden gestuurd voor bevestiging met gebruikmaking van de referentiemethode zoals bepaald in hoofdstuk I. Parasietmonsters worden in ethanol met een concentratie van 70 tot 90 % geconserveerd voor de identificatie van de soort in het EU- of nationale referentielaboratorium.”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 maart 2025. Voor de Commissie De voorzitter Ursula VON DER LEYEN ( 1 ) PB L 95 van 7.4.2017, blz. 1 , ELI: http://data.europa.eu/eli/reg/2017/625/oj . ( 2 ) Uitvoeringsverordening (EU) 2015/1375 van de Commissie van 10 augustus 2015 tot vaststelling van specifieke voorschriften voor de officiële controles op Trichinella in vlees ( PB L 212 van 11.8.2015, blz. 7 , ELI: http://data.europa.eu/eli/reg_impl/2015/1375/oj ). ELI: http://data.europa.eu/eli/reg_impl/2025/506/oj ISSN 1977-0758 (electronic edition)",
  "source": "EUR LEX"
}