{
  "url": "http://www.w3.org/1999/xhtml\">",
  "content": "C_2018243NL.01000301.xml 11.7.2018 NL Publicatieblad van de Europese Unie C 243/3 UITVOERINGSBESLUIT VAN DE COMMISSIE van 10 juli 2018 inzake de bekendmaking in het Publicatieblad van de Europese Unie van de aanvraag tot wijziging van het productdossier voor een naam in de wijnsector als bedoeld in artikel 105 van Verordening (EU) nr. 1308/2013 van het Europees Parlement en de Raad (Côtes de Montravel (BOB)) (2018/C 243/03) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 97, lid 3, Overwegende hetgeen volgt, (1) Frankrijk heeft een aanvraag tot wijziging van het productdossier voor de naam „Côtes de Montravel” ingediend overeenkomstig artikel 105 van Verordening (EU) nr. 1308/2013. (2) De Commissie heeft die aanvraag onderzocht en bevonden dat aan de in de artikelen 93 tot en met 96, artikel 97, lid 1, en de artikelen 100, 101 en 102 van Verordening (EU) nr. 1308/2013 vastgestelde voorwaarden is voldaan. (3) Met het oog op de indiening van bezwaarschriften overeenkomstig artikel 98 van Verordening (EU) nr. 1308/2013, moet de aanvraag tot wijziging van het productdossier voor de naam „Côtes de Montravel” derhalve worden bekendgemaakt in het Publicatieblad van de Europese Unie , BESLUIT: Enig artikel De aanvraag tot wijziging van het productdossier voor de naam „Côtes de Montravel” (BOB) overeenkomstig artikel 105 van Verordening (EU) nr. 1308/2013 is opgenomen in de bijlage bij dit besluit. Overeenkomstig artikel 98 van Verordening (EU) nr. 1308/2013 wordt het recht verleend om gedurende twee maanden vanaf de datum van de bekendmaking van dit besluit in het Publicatieblad van de Europese Unie bezwaar aan te tekenen tegen de in de eerste alinea bedoelde wijziging van het productdossier. Gedaan te Brussel, 10 juli 2018. Voor de Commissie Phil HOGAN Lid van de Commissie ( 1 ) PB L 347 van 20.12.2013, blz. 671 . BIJLAGE „CÔTES DE MONTRAVEL” AOP-FR-A0188-AM01 Datum waarop de aanvraag is ingediend: 10 september 2014 AANVRAAG TOT WIJZIGING VAN HET PRODUCTDOSSIER 1. Regels die op de wijziging van toepassing zijn Artikel 105 van Verordening (EU) nr. 1308/2013 — Niet-minimale wijziging 2. Beschrijving en motivering van de wijziging 2.1. Geografisch productiegebied Het in punt IV van hoofdstuk 1 van het productdossier beschreven geografische productiegebied wordt uitgebreid met het grondgebied van de vier gemeenten Fougueyrolles, Nastringues, Saint-Antoine-de-Breuilh en Vélines, en met dat van de voormalige gemeente Port-Sainte-Foy, vóór de fusie ervan met de gemeente Ponchapt. Deze gemeenten, die ook gelegen zijn in het productiegebied van de BOB „Haut-Montravel”, hebben dezelfde bodem- en klimaatgesteldheid als die van het oorspronkelijk voor de BOB „Côtes de Montravel” afgebakende productiegebied en een vergelijkbaar assortiment aan wijnstoksoorten. Deze wijziging gaat gepaard met een ontwikkeling van de productieomstandigheden die tot doel heeft het halfzoete karakter van de witte wijnen met de BOB „Côtes de Montravel” te benadrukken. De gemeenten die zijn toegevoegd aan het geografische gebied, maakten voorheen deel uit van het productiegebied in de onmiddellijke nabijheid. Dat gebied wordt bijgevolg eveneens gewijzigd door die gemeenten te schrappen. Punt 6 van het enig document wordt in dier voege gewijzigd. De benamingen „Côtes de Montravel” en „Haut-Montravel” hebben dus een terroir gemeen, met gemeenschappelijke natuurlijke factoren. Het zijn de menselijke factoren die bij deze benamingen het verschil uitmaken. De door de wijnbouwers gemaakte keuzen wat betreft het leiden van de druivenplant en de oogst, en de knowhow inzake vinificatie resulteren in verschillende producten die sinds lang met verschillende namen worden aangeduid. De knowhow van de wijnbouwers berust op een lange traditie op het gebied van de bereiding van witte wijnen met suikerresidu en op het gebied van de bewaring van die wijnen, die vaak zeer ver van hun plaats van oorsprong werden gedronken (met name in Noord-Europa). De wijnbouwers hebben in de loop der tijd bewezen dat zij een perfecte beheersing hebben van de verzorging van hun wijngaard en van de wijnbereidingstechnieken om, ondanks het wisselvallige klimaat, halfzoete of zoete wijn van hoge kwaliteit te verkrijgen, die bekend is onder de benamingen „Côtes de Montravel” en „Haut-Montravel”. In hoofdstuk 1, deel IV, punt 2, van het productdossier wordt de datum toegevoegd waarop de bevoegde nationale autoriteit de wijziging van het afgebakende perceelgebied binnen het opnieuw omschreven geografische productiegebied heeft goedgekeurd. Deze wijziging is niet van invloed op het enig document. 2.2. Redactionele wijziging In hoofdstuk I, deel VI, punt 1, onder b), wordt het woord „ogen” vervangen door de woorden „vruchtdragende ogen”: deze redactionele verbetering wijzigt de betekenis van de oorspronkelijke tekst niet. Punt 6, onder a), van het enig document wordt als volgt gewijzigd: de uitdrukking „10 ogen” wordt vervangen door „10 vruchtdragende ogen”. 2.3. Analytische parameters In hoofdstuk 1, deel VII, punt 2, van het productdossier, over de rijpheid van de druif, worden het minimaal natuurlijk en effectief alcoholvolumegehalte aangepast, waardoor ze respectievelijk 12 % in plaats van 12,5 % en 11 % in plaats van 10,5 % bedragen. In deel IX, punt 1, onder b), inzake analytische normen, wordt het gehalte aan vergistbare suikers verhoogd van 51 naar 54 gram per liter. Deze wijziging is niet van invloed op het enig document. Deze wijzigingen passen in het kader van de karakterisering van de wijnen met de BOB „Côtes de Montravel” en de benadrukking van het halfzoete karakter van de geproduceerde wijnen. 2.4. Druivenrassen en assemblage Hoofdstuk I, deel V, punt 2, over het aandeel van de verschillende druivenrassen op het wijngoed, wordt gepreciseerd: het aandeel van het druivenras sémillon B moet gelijk aan of hoger dan 30 % zijn. Dit ruim in het productiegebied verspreide druivenras is erg geschikt voor overrijping in het oceaanklimaat dat in het productiegebied heerst. In hoofdstuk 1, deel IX, punt 1, onder a), over de assemblage van de druivenrassen, wordt het minimale aandeel van de voornaamste druivenrassen in de assemblage verhoogd van 50 tot 80 %. Om rekening te houden met de bepaling inzake het assortiment van wijnstokrassen op het wijngoed wordt tevens gepreciseerd dat het aandeel van de druivensoort sémillon B hoger dan of gelijk aan 30 % van de assemblage moet zijn. Deze wijzigingen passen in het kader van de karakterisering van de wijnen met de BOB „Côtes de Montravel” en de benadrukking van het halfzoete karakter van de geproduceerde wijnen. 2.5. Verband met het geografische gebied Deel X van hoofdstuk 1, over het verband met het geografische gebied, wordt herhaald overeenkomstig de uitbreiding van het geografische productiegebied. ENIG DOCUMENT 1. Naam/namen Côtes de Montravel 2. Type geografische aanduiding BOB — beschermde oorsprongsbenaming 3. Categorieën van wijnbouwproducten 1. Wijn 4. Beschrijving van de wijn(en) Het gaat om niet-mousserende halfzoete witte wijnen die elegant, verfijnd en zacht zijn, en waarin de aanwezigheid van vergistbare suikers nooit een mooie toniciteit maskeert. De druiven worden overrijp geoogst na een lichte concentratie op de wijnstok. Om dit soort wijnen, die zowel fris als fruitig zijn, te verkrijgen worden de wijnen bereid op basis van een assemblage waarin de voornaamste wijndruiven overheersen. Na vergisting bedraagt hun gehalte aan vergistbare suikers 25 tot 54 g/l. Het totale alcoholvolumegehalte van de wijnen mag na verrijking niet hoger liggen dan 14,5 %. De wijnen hebben een natuurlijk alcoholvolumegehalte van ten minste 12 %. Algemene analytische kenmerken Maximaal totaal alcoholgehalte (in volumeprocent) Minimaal effectief alcoholgehalte (in volumeprocent) 11 Minimale totale zuurgraad Maximaal gehalte aan vluchtige zuren (in milli-equivalent per liter) Maximaal totaalgehalte aan zwaveldioxide (in milligram per liter) De normen waarin de algemene regelgeving voorziet zijn van toepassing op het totale maximale alcoholvolumegehalte, de totale zuurgraad, het totale gehalte aan vluchtige zuren en het totale maximale gehalte aan zwaveldioxide. 5. Wijnbouwpraktijken a. Specifieke oenologische procedés Specifiek oenologisch procedé Elke warmtebehandeling van de geoogste druiven waarbij de temperatuur tot onder – 5 °C daalt, en het gebruik van droogtunnels of -kamers zijn verboden. Het gebruik van stukjes hout en de toevoeging van tannines zijn verboden. Het totale alcoholvolumegehalte van de wijnen mag na verrijking niet meer dan 14,5 % bedragen. Daarnaast moeten de verplichtingen inzake bereiding van wijn worden nageleefd die zijn vastgesteld op communautair niveau en in de (nationale) „code rural et de la pêche maritime” (wetboek landbouw en zeevisserij). Teeltwijze De minimale beplantingsdichtheid bedraagt 5 000 wijnstokken per hectare. De afstand tussen de rijen mag niet meer dan 2 m bedragen en de ruimte tussen de wijnstokken binnen eenzelfde rij niet minder dan 0,80 m. De wijnstokken worden gesnoeid met de volgende technieken: Guyot-snoei, „cordon de Royat”-snoei of korte snoei. Aan elke wijnstok zitten maximaal 10 vruchtdragende ogen. Irrigatie is verboden. b. Maximale opbrengsten 60 hectoliter per hectare 6. Afgebakend gebied De oogst van de druiven, de vinificatie en de bereiding van de wijn vinden plaats op het grondgebied van de volgende gemeenten in het departement Dordogne: Bonneville-et-Saint-Avit-de-Fumadières, Fougueyrolles, Lamothe-Montravel, Montcaret, Montazeau, Montpeyroux, Nastringues, Port-Sainte-Foy-et-Ponchapt, Saint-Antoine-de-Breuilh, Saint-Méard-de-Gurçon, Saint-Michel-de-Montaigne, Saint-Vivien en Vélines. 7. Voornaamste wijndruiven Sauvignon B, muscadelle B, sauvignon G, semillon B. 8. Beschrijving van het (de) verband(en) Het afgebakende perceelgebied bestaat voornamelijk uit kleiachtige, kalkhoudende, goed gedraineerde percelen op de hoogvlakte, alsook uit pal op het zuiden gerichte hellingen. De wijngaardpercelen worden bovendien gekenmerkt door een schrale, uitgeloogde bodem, die echter een voldoende hoog kleigehalte heeft, zodat de effecten van de droogte in de zomer niet hoeven te worden gevreesd. Ze worden ook zorgvuldig geselecteerd om een druivenkwaliteit te verkrijgen die optimaal is voor de productie van de benaming „Côtes de Montravel”. De productieregels van de benaming worden gekenmerkt door een minimale beplantingsdichtheid van 5 000 wijnstokken per hectare en een laag oogstgewicht per stok. Door deze strikte aanpak wordt gewaarborgd dat de druiven snel en voldoende rijpen, wat goed geconcentreerde druiven oplevert. Dit geldt in het bijzonder voor de lokale wijnstoksoorten zoals de muscadelle B, de sauvignon B, de sauvignon gris G, en in mindere mate de ondenc B, maar vooral de sémillon B, die vaak het overheersende ras is, en die erg geschikt is voor overrijping in het oceaanklimaat. Om in aanmerking te komen voor de beschermde oorsprongsbenaming „Côtes de Montravel” worden de druiven geoogst als ze goed rijp zijn, met een suikergehalte van meer dan 198 gram per liter most. Concentratietechnieken waarbij wordt gebruikgemaakt van afkoeling of droogtunnels zijn verboden. Om de druiven vóór de persing te beschermen, is eveneens het gebruik van een continupers en van zelfledigende laadbakken met schottenpomp verboden. De knowhow van de wijnbouwers in dit gebied berust op een lange traditie op het gebied van de bereiding van wijnen met suikerresidu, die zij perfect beheersen om halfzoete of zoete witte wijnen van hoge kwaliteit te verkrijgen, die bekendstaan onder de benamingen „Côtes de Montravel” en „Haut-Montravel”. De wijnen met de benaming „Côtes de Montravel” zijn doorgaans halfzoete, soms zoete wijnen die elegant, verfijnd en zacht zijn, en waarin de aanwezigheid van vergistbare suikers nooit een mooie toniciteit maskeert. Om dit soort wijnen, die zowel fris als fruitig zijn, te verkrijgen worden de wijnen met de benaming „Côtes de Montravel” bereid op basis van een assemblage waarin de voornaamste wijndruiven overheersen. Uit het gehalte aan vergistbare suikers, dat tussen 25 en 54 gram per liter bedraagt, blijkt het zoete karakter van deze wijnen, die zowel fluwelig als smeuïg zijn. Aldus onderscheiden zij zich van de witte wijnen met de benaming „Haut-Montravel”, die is voorbehouden aan wijnen met een hoger gehalte aan vergistbare suikers (meer dan 85 g/l) en afkomstig zijn van druiven die overrijp worden geplukt, met of zonder aanwezigheid van edele rotting ( Botrytis cynerea ). Vóór de komst van fylloxera is er weinig op schrift gesteld over de wijnen van „Côtes de Montravel” en werd er slechts in het algemeen verwezen naar „Montravel”, zonder te preciseren of het ging om droge wijnen of wijnen met vergistbare suikers. In 1903 heeft Edouard Féret een volledige inventaris opgesteld van de wijnbouw in de streek van Bergerac in een werk getiteld „Bergerac et ses vins” („Bergerac en zijn wijn”). Daarin wordt het volgende opgemerkt: „in het kanton Vélines hebben de witte wijnen een bijzondere pit en een bijzonder bouquet waardoor zij worden geclassificeerd onder de benaming „Côtes de Montravel”. Het zijn wijnen met een zeer witte kleur, met veel finesse en zachtheid, zoetheid en een vaak aangenaam bouquet”. Edouard Féret merkt tevens op dat de witte wijnen van Montcaret de beste witte wijnen van „Côtes de Montravel” zijn en dat zij zich onderscheiden door een grote finesse en een aangenaam bouquet. 9. Andere essentiële voorwaarden Grotere geografische eenheid Rechtskader: Nationale wetgeving Type aanvullende voorwaarde: Aanvullende bepalingen betreffende de etikettering Beschrijving van de voorwaarde: Op het etiket van wijn met de gecontroleerde oorsprongsbenaming „Côtes de Montravel” mag de grotere geografische eenheid „Sud-Ouest” worden vermeld. Deze grotere geografische eenheid kan eveneens worden vermeld in reclamefolders en op alle soorten verpakkingen. De lettertekens van de vermelding van de grotere geografische eenheid mogen niet hoger noch breder zijn dan de lettertekens van de naam van de gecontroleerde oorsprongsbenaming. Gebied in de onmiddellijke nabijheid Rechtskader: Nationale wetgeving Type aanvullende voorwaarde: Afwijking betreffende de productie in het afgebakende geografische gebied Beschrijving van de voorwaarde: Het gebied in de onmiddellijke nabijheid waar bij wijze van uitzondering de vinificatie en bereiding van de wijnen mogen plaatsvinden, bestaat uit het grondgebied van de volgende gemeenten: — Departement Dordogne: Bergerac, Le Fleix, Monfaucon, Saint-Laurent-des-Vignes. — Departement Gironde: Gardegan-et-Tourtirac, Gensac, Landerrouat, Les Lèves-et-Thoumeyragues, Pineuilh, Saint-Avit-Saint-Nazaire en Saint-Emilion. Verwijzing naar de bekendmaking van het productdossier https://info.agriculture.gouv.fr/gedei/site/bo-agri/historique/annee-2014/semaine-26",
  "source": "EUR LEX"
}