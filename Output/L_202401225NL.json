{
  "url": "http://www.w3.org/1999/xhtml\">",
  "content": "L_202401225NL.000101.fmx.xml Publicatieblad van de Europese Unie NL L-serie 2024/1225 2.5.2024 BESLUIT (EU) 2024/1225 VAN DE COMMISSIE van 30 april 2024 betreffende door Denemarken aangemelde nationale bepalingen inzake de toevoeging van nitriet aan bepaalde vleesproducten (Kennisgeving geschied onder nummer C(2024) 2669) (Slechts de tekst in de Deense taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, en met name artikel 114, lid 6, Overwegende hetgeen volgt: I. FEITEN EN PROCEDURE (1) Bij Besluit (EU) 2021/741 van de Commissie ( 1 ) is goedkeuring verleend aan de door Denemarken aangemelde nationale bepalingen inzake de toevoeging van kaliumnitriet (E 249) en natriumnitriet (E 250) (“nitrieten”) aan de vleesproducten die zijn opgenomen in Besluit nr. 1247 van 30 oktober 2018 betreffende additieven in levensmiddelen ( BEK nr. 1247 af 30.10.2018 , Udskriftsdato: 3.9.2020 , Miljø- og Fødevareministeriet ) waarvan het Koninkrijk Denemarken bij brief van 6 november 2020 aan de Commissie kennisgeving heeft gedaan overeenkomstig artikel 114, lid 4, van het Verdrag betreffende de werking van de Europese Unie (VWEU). Deze nationale bepalingen zijn tot en met 5 mei 2024 goedgekeurd. (2) Bij Verordening (EG) nr. 1333/2008 van het Europees Parlement en de Raad ( 2 ) inzake levensmiddelenadditieven zijn de gehalten en andere voorwaarden voor het gebruik van nitrieten in vleesproducten vastgesteld. (3) Krachtens Besluit (EU) 2021/741 moet Denemarken de situatie monitoren en gegevens verzamelen om uitsluitsel te kunnen geven over de vraag of door de toepassing van de in Verordening (EG) nr. 1333/2008 vastgestelde gehalten het vereiste niveau van bescherming zou worden verwezenlijkt en, zo niet, of dat zou leiden tot een onaanvaardbaar risico voor de menselijke gezondheid in Denemarken. (4) Bij brief van 3 november 2023 heeft Denemarken de Commissie in kennis gesteld van zijn voornemen om de nationale bepalingen inzake het gebruik van nitrieten in vleesproducten, die afwijken van Verordening (EG) nr. 1333/2008, te handhaven. Ter staving van zijn kennisgeving heeft Denemarken informatie ingediend, waaronder gegevens over de consumptie en de invoer van vleesproducten, de blootstelling aan nitrieten, de analyse van nitrieten in vleesproducten, de prevalentie van botulisme en een geactualiseerde risicobeoordeling van het National Food Institute van de Technical University of Denmark (DTU) van 18 augustus 2023. 1.   WETGEVING VAN DE UNIE 1.1. Artikel 114, leden 4 en 6, van het VWEU (5) Artikel 114, lid 4, van het VWEU bepaalt dat wanneer een lidstaat het, nadat door het Europees Parlement en de Raad, door de Raad of door de Commissie een harmonisatiemaatregel is genomen, noodzakelijk acht nationale bepalingen te handhaven die hun rechtvaardiging vinden in gewichtige eisen als bedoeld in artikel 36 of verband houdend met de bescherming van het milieu of het arbeidsmilieu, hij zowel van die bepalingen als van de redenen voor het handhaven ervan, kennisgeeft aan de Commissie. (6) Overeenkomstig artikel 114, lid 6, van het VWEU keurt de Commissie binnen zes maanden na de kennisgeving de betrokken nationale bepalingen goed of wijst zij die af na te hebben nagegaan of zij al dan niet een middel tot willekeurige discriminatie, een verkapte beperking van de handel tussen lidstaten of een hinderpaal voor de werking van de interne markt vormen. 1.2. Verordening (EG) nr. 1333/2008 (7) Overeenkomstig Verordening (EG) nr. 1333/2008 mag een levensmiddelenadditief worden goedgekeurd indien kan worden aangetoond dat er sprake is van een aanvaardbare technologische behoefte, dat het veilig is, dat het gebruik ervan veilig en niet misleidend is voor de consument en dat het de consument voordelen biedt. (8) In bijlage II bij Verordening (EG) nr. 1333/2008 is een EU-lijst vastgesteld van voor gebruik in levensmiddelen goedgekeurde levensmiddelenadditieven en van de desbetreffende gebruiksvoorwaarden. Alleen levensmiddelenadditieven die in de EU-lijst zijn opgenomen, mogen als zodanig in de handel worden gebracht en in levensmiddelen worden gebruikt, mits zij voldoen aan de in de lijst gestelde voorwaarden. (9) Nitrieten worden al decennialang in vleesproducten gebruikt, onder meer om in combinatie met andere factoren te zorgen voor de conservering en de microbiologische veiligheid van vleesproducten, met name van gezouten vleesproducten, door onder andere de vermenigvuldiging van Clostridium botulinum te remmen, de bacterie die levensbedreigend botulisme veroorzaakt. Daarnaast wordt erkend dat de aanwezigheid van nitrieten in vleesproducten kan leiden tot de vorming van nitrosaminen, waarvan is gebleken dat sommige kankerverwekkend zijn. In de wetgeving op dit gebied moet daarom het juiste evenwicht worden gevonden tussen het risico van de vorming van nitrosaminen door de aanwezigheid van nitrieten in vleesproducten enerzijds en de beschermende effecten van nitrieten tegen de vermenigvuldiging van bacteriën, met name die welke botulisme veroorzaken, anderzijds. 1.2.1. Maximumgehalten voor nitrieten die tot en met 9 oktober 2025 van toepassing zijn (10) In deel E, levensmiddelencategorie 08.3 “Vleesproducten”, van bijlage II bij Verordening (EG) nr. 1333/2008 zijn maximumgehalten vastgelegd voor nitrieten die tijdens de vervaardiging mogen worden toegevoegd. Tot en met 9 oktober 2025 is de maximale toegevoegde hoeveelheid 150 mg/kg voor vleesproducten in het algemeen, 100 mg/kg voor gesteriliseerde vleesproducten, en voor enkele gespecificeerde gezouten vleesproducten die in specifieke lidstaten traditioneel worden vervaardigd, 180 mg/kg. (11) In deel E, levensmiddelencategorie 08.3.4 “Traditionele en traditioneel vervaardigde gezouten vleesproducten waarvoor specifieke bepalingen inzake nitrieten en nitraten gelden”, van bijlage II bij Verordening (EG) nr. 1333/2008 zijn echter de maximale restgehalten aan het eind van het productieproces vastgesteld voor bepaalde traditionele gezouten vleesproducten die op traditionele wijze worden vervaardigd. Er gelden maximale restgehalten van 50 mg/kg, 100 mg/kg en 175 mg/kg voor verschillende groepen van dergelijke producten, zoals 175 mg/kg voor “Wiltshire bacon”, “dry cured bacon” en soortgelijke producten, en 100 mg/kg voor “Wiltshire ham” en soortgelijke producten. (12) Het vaststellen van maximale waarden voor restgehalten aan nitrieten in levensmiddelen is een uitzondering op de algemene regel dat de maximale hoeveelheden nitriet die aan levensmiddelen mogen worden toegevoegd, worden vastgesteld. Restgehalten gelden uitsluitend voor specifieke producten die in bepaalde lidstaten op traditionele wijze worden vervaardigd en waarvoor het vanwege de aard van het vervaardigingsproces van deze producten niet mogelijk is om de gebruikte hoeveelheid zout die door het vlees wordt geabsorbeerd, te controleren. Het productieproces van deze specifieke producten wordt in Verordening (EG) nr. 1333/2008 beschreven om “soortgelijke producten” te kunnen herkennen en duidelijk te maken op welke producten de verschillende maximumgehalten betrekking hebben. (13) De in Verordening (EG) nr. 1333/2008 vastgestelde maximumgehalten die van toepassing zijn tot en met 9 oktober 2025, zijn gebaseerd op de adviezen van het Wetenschappelijk Comité voor de menselijke voeding (SCF) van 1990 ( 3 ) en 1995 ( 4 ) en van de Europese Autoriteit voor voedselveiligheid (EFSA) van 26 november 2003 ( 5 ) . De in deze adviezen vermelde hoeveelheden worden in de maximumgehalten in aanmerking genomen. 1.2.2. Maximumgehalten voor nitrieten die vanaf 9 oktober 2025 van toepassing zijn (14) Gezien de herbeoordeling van nitrieten als levensmiddelenadditieven door de EFSA ( 6 ) en rekening houdend met andere relevante informatie en met de uitgebreide raadpleging van organisaties die de betrokken exploitanten van levensmiddelenbedrijven, consumenten en deskundigen van de bevoegde autoriteiten van de lidstaten vertegenwoordigen, zijn de maximumgehalten voor nitrieten herzien bij Verordening (EU) 2023/2108 van de Commissie ( 7 ) . Met name de maximumhoeveelheden die aan voeding mogen worden toegevoegd werden verlaagd om het gehalte aan nitrosaminen dat mogelijk wordt gevormd door dat gebruik, zo laag mogelijk te houden en tegelijkertijd microbiologische veiligheid te waarborgen. Bovendien werd voor elke bepaling van een maximaal toegevoegde hoeveelheid een maximaal restgehalte vastgesteld om de totale blootstelling aan nitriet beter te monitoren in verhouding tot de aanvaardbare dagelijkse inname (ADI). Voor traditioneel vervaardigde gezouten vleesproducten werd de aanpak om uitsluitend maximale restgehalten te reguleren gehandhaafd, aangezien het niet uitvoerbaar werd geacht om de aan dergelijke producten toegevoegde hoeveelheden nitriet te bepalen. De herziene maximumgehalten en nieuwe maximale restgehalten voor nitrieten worden uitgedrukt als nitriet-ion in overeenstemming met de door de EFSA vastgestelde ADI. (15) Overeenkomstig Verordening (EU) 2023/2108 is de herziene maximale toegevoegde hoeveelheid nitriet 80 mg/kg voor vleesproducten in het algemeen en 55 mg/kg voor gesteriliseerde vleesproducten. Dit komt overeen met respectievelijk 120 mg/kg en 82 mg/kg wanneer de gehalten worden uitgedrukt als natriumnitriet, d.w.z. op dezelfde basis uitgedrukt als de maximumgehalten in bijlage II bij Verordening (EG) nr. 1333/2008 die tot en met 9 oktober 2025 van toepassing zijn en als de door Denemarken aangemelde nationale bepalingen. Voor een aantal traditioneel vervaardigde gezouten vleesproducten is de maximale toegevoegde hoeveelheid nitriet 100 of 105 mg/kg, wat overeenkomt met 150 of 157 mg/kg wanneer die wordt uitgedrukt als natriumnitriet. De restgehalten die onlangs zijn vastgesteld om de totale blootstelling aan nitriet beter te monitoren in verhouding tot de ADI, zijn 25, 45 of 50 mg/kg. De herziene maximale restgehalten voor traditioneel gezouten producten waarvoor geen maximale toegevoegde hoeveelheid is vastgesteld, zijn 30, 65 of 105 mg/kg en gelden voor verschillende groepen traditioneel vervaardigde gezouten producten. (16) Bij de vaststelling van de herziene maximumgehalten is rekening gehouden met de verscheidenheid aan producten die op de markt van de Unie beschikbaar is, waaronder veel traditioneel geproduceerde levensmiddelen, de diversiteit van distributieketens, producenten en andere veranderlijke omstandigheden zoals het klimaat. De herziene maximumgehalten zullen vanaf 9 oktober 2025 van toepassing zijn om de exploitanten van levensmiddelenbedrijven, waaronder kleine en middelgrote ondernemingen, in staat te stellen zich aan de nieuwe, strengere gebruiksvoorwaarden aan te passen. 2.   AANGEMELDE NATIONALE BEPALINGEN (17) De door Denemarken op 3 november 2023 aangemelde nationale bepalingen zijn opgenomen in Besluit nr. 474 van 9 mei 2023 betreffende additieven en andere stoffen die aan levensmiddelen worden toegevoegd, en betreffende strafrechtelijke bepalingen voor inbreuken op daarmee verband houdende handelingen van de EU ( BEK nr. 474 af 9.5.2023 ). Dat besluit vervangt besluit nr. 1247 van 30 oktober 2018 betreffende additieven in levensmiddelen ( BEK nr. 1247 af 30.10.2018 , Udskriftsdato: 3.9.2020 , Miljø- og Fødevareministeriet ), dat voordien bij de Commissie was aangemeld en beoordeeld in het kader van Besluit (EU) 2021/741. (18) In Besluit nr. 474 is bepaald dat nitrieten in vleesproducten slechts mogen worden gebruikt onder de in bijlage 3 bij dat besluit vastgestelde voorwaarden. De in die bijlage genoemde levensmiddelencategorieën stemmen overeen met de levensmiddelencategorieën die zijn opgenomen in de lijst van bijlage II bij Verordening (EG) nr. 1333/2008 inzake levensmiddelenadditieven en de daarin vastgestelde voorwaarden zijn bedoeld om de in die verordening vastgestelde bepalingen voor nitrieten als volgt te vervangen: 08.3.1 Niet-warmtebehandelde vleesproducten Totaal 60 mg/kg. Maar voor gefermenteerde salami’s in totaal 100 mg/kg. 08.3.2 Warmtebehandelde vleesproducten Totaal 60 mg/kg. Voor volledig verduurzaamde of halfverduurzaamde producten in totaal 150 mg/kg. Voor rullepølse (worst van opgerold vlees) in totaal 100 mg/kg. Voor traditionele Deense gehaktballen en leverpaté 0 mg/kg. 08.3.4 Traditionele en traditioneel vervaardigde gezouten vleesproducten waarvoor specifieke bepalingen inzake nitrieten en nitraten gelden Totaal 60 mg/kg. Voor bacon van het type Wiltshire en daaraan gerelateerde producten in totaal 150 mg/kg. Voor traditionele gezouten ham (spegeskinke) en aanverwante producten 150 mg/kg. (19) In Denemarken is de standaard maximale toegevoegde hoeveelheid van 60 mg/kg van toepassing op veel soorten vleesproducten, terwijl de overeenkomstige maximumgehalten, uitgedrukt als natriumnitriet, van Verordening (EG) nr. 1333/2008 tot en met 9 oktober 2025 100 mg/kg en 150 mg/kg bedragen en na die datum 82 mg/kg en 120 mg/kg. (20) In Denemarken is de maximale toegevoegde hoeveelheid nitriet voor volledig verduurzaamde of halfverduurzaamde warmtebehandelde vleesproducten 150 mg/kg, terwijl de in Verordening (EG) nr. 1333/2008 vastgestelde, herziene maximale toegevoegde hoeveelheden nitriet die vanaf 9 oktober 2025 van toepassing zijn, lager zijn, zodat voor gesteriliseerde warmtebehandelde vleesproducten slechts een als natriumnitriet uitgedrukt gehalte van 82 mg/kg is toegestaan en voor niet-gesteriliseerde warmtebehandelde vleesproducten een gehalte van 120 mg/kg. (21) In de Deense nationale bepalingen zijn geen maximale restgehalten vastgesteld die naast de maximale toegevoegde hoeveelheden nitrieten moeten worden toegepast en wordt de blootstelling aan nitrieten dus niet beheerst in verhouding tot de ADI, dit in tegenstelling tot de maximale restgehalten in verband met de maximale toegevoegde hoeveelheden die in Verordening (EG) nr. 1333/2008 zijn vastgesteld. 3.   DE PROCEDURE (22) Bij brief van 3 november 2023 heeft Denemarken de Commissie in kennis gesteld van zijn voornemen om de nationale bepalingen inzake het gebruik van nitrietadditieven in vleesproducten, die afwijken van Verordening (EG) nr. 1333/2008, te handhaven. (23) De Commissie heeft een mededeling betreffende de kennisgeving in het Publicatieblad van de Europese Unie ( 8 ) gepubliceerd om de andere belanghebbende partijen in kennis te stellen van de Deense nationale bepalingen, alsook van de redenen die zijn aangevoerd om het verzoek te staven. Bij brief van 22 december 2023 heeft de Commissie de andere lidstaten op de hoogte gebracht van de kennisgeving en hun de gelegenheid geboden om binnen dertig dagen opmerkingen in te dienen. De Commissie heeft geen opmerkingen over de kennisgeving ontvangen. II. BEOORDELING 1.   ONTVANKELIJKHEID (24) Op grond van artikel 114, leden 4 en 6, VWEU mag een lidstaat na de vaststelling van een harmonisatiemaatregel zijn strengere nationale bepalingen handhaven op basis van de in artikel 36 VWEU bedoelde gewichtige eisen of in verband met de bescherming van het milieu of het arbeidsmilieu, als die lidstaat de Commissie van die nationale bepalingen op de hoogte brengt en de Commissie ze goedkeurt. (25) De Deense kennisgeving heeft betrekking op de nationale bepalingen in afwijking van de bepalingen van deel E van bijlage II bij Verordening (EG) nr. 1333/2008 met betrekking tot kaliumnitriet (E 249) en natriumnitriet (E 250). (26) Overeenkomstig het Deense Besluit nr. 474 mogen nitrieten slechts aan vleesproducten worden toegevoegd als de toegevoegde hoeveelheden de specifieke grenswaarden niet overschrijden. Afhankelijk van de producten in kwestie bedragen deze maximale toegevoegde hoeveelheden 0 mg/kg, 60 mg/kg, 100 mg/kg of 150 mg/kg, wat voor bepaalde producten lager is dan de maximumhoeveelheden die in Verordening (EG) nr. 1333/2008 zijn vastgesteld. In tegenstelling tot Verordening (EG) nr. 1333/2008 bevatten de Deense bepalingen bovendien geen uitzondering op het beginsel van maximale toegevoegde hoeveelheden voor nitrieten. Daardoor mogen bepaalde traditioneel vervaardigde vleesproducten uit andere lidstaten waarvoor in Verordening (EG) nr. 1333/2008 uitsluitend maximale restgehalten zijn vastgesteld, in Denemarken niet in de handel worden gebracht. (27) In het algemeen zijn de Deense bepalingen daarom strenger dan de bepalingen van Verordening (EG) nr. 1333/2008, aangezien zij lagere maximaal toegevoegde hoeveelheden voor nitriet voorschrijven voor verschillende soorten producten (in veel gevallen is het standaardgehalte van 60 mg/kg van toepassing) en niet toestaan dat bepaalde traditionele vleesproducten op de markt worden gebracht die uitsluitend op basis van maximale restgehalten worden gereguleerd. Volgens de Deense praktijk worden monsters van traditioneel gezouten producten zo dicht mogelijk bij het tijdstip van de vervaardiging genomen teneinde een zo realistisch mogelijk beeld te krijgen van de toegevoegde hoeveelheid nitriet. (28) Overeenkomstig artikel 114, lid 4, VWEU is de kennisgeving aangevuld met een beschrijving van de redenen met betrekking tot een of meer gewichtige eisen als bedoeld in artikel 36 VWEU, met name de bescherming van de gezondheid en het leven van personen. Een memorandum van het Deense Ministerie van Voeding, Landbouw en Visserij van 17 april 2023 en een geactualiseerde risicoanalyse van het National Food Institute van de DTU van 18 augustus 2023 verschaffen bijkomende informatie over de consumptie en invoer van vleesproducten, de blootstelling aan nitrieten, de analyse van nitrieten in vleesproducten op de Deense markt, de prevalentie van botulisme en de vorming van nitrosaminen in verwerkte vleesproducten. (29) In het licht van het voorgaande acht de Commissie het door Denemarken ingediende verzoek om toestemming te krijgen voor de handhaving van zijn nationale bepalingen inzake het gebruik van nitrieten in vleesproducten ontvankelijk ingevolge artikel 114, lid 4, VWEU. 2.   BEOORDELING TEN GRONDE (30) Overeenkomstig artikel 114, lid 4, en artikel 114, lid 6, eerste alinea, VWEU moet de Commissie nagaan of is voldaan aan alle in dat artikel genoemde voorwaarden die een lidstaat in staat stellen nationale bepalingen te handhaven die afwijken van een harmonisatiemaatregel van de Unie. (31) De Commissie moet met name beoordelen of de nationale bepalingen al dan niet worden gerechtvaardigd door gewichtige eisen als bedoeld in artikel 36 VWEU of verband houden met de bescherming van het milieu of het arbeidsmilieu en niet verder gaan dan wat nodig is om de nagestreefde legitieme doelstelling te bereiken. Bovendien moet de Commissie, wanneer zij van mening is dat de nationale bepalingen aan voornoemde voorwaarden voldoen, ingevolge artikel 114, lid 6, VWEU, nagaan of zij al dan niet een middel tot willekeurige discriminatie, een verkapte beperking van de handel tussen de lidstaten of een hinderpaal voor de werking van de interne markt vormen. (32) Er zij op gewezen dat de Commissie binnen de in artikel 114, lid 6, VWEU vastgestelde termijn moet nagaan of de nationale maatregelen waarvan krachtens artikel 114, lid 4, VWEU kennisgeving is gedaan, gerechtvaardigd zijn, waarbij zij moet uitgaan van de door de kennisgevende lidstaat aangevoerde rechtvaardigingen. De bewijslast ligt bij de verzoekende lidstaat die zijn nationale maatregelen wenst te handhaven. (33) Wanneer de Commissie echter in het bezit is van informatie in het licht waarvan de harmonisatiemaatregel van de Unie waarvan de ter kennisgegeven nationale maatregelen afwijken, wellicht moet worden herzien, kan zij dergelijke informatie in aanmerking nemen bij de beoordeling van de nationale bepalingen waarvan kennisgeving is gedaan. 2.1. Het standpunt van Denemarken (34) Denemarken voert aan dat zijn nationale bepalingen zorgen voor een hoger niveau van bescherming van de gezondheid en het leven van personen door lagere maximale toegevoegde hoeveelheden voor nitrieten vast te stellen dan Verordening (EG) nr. 1333/2008 en niet toestaan dat traditionele vleesproducten waarvoor geen toegevoegde hoeveelheden zijn vastgesteld, in de handel worden gebracht. Denemarken wijst erop dat de bepalingen van die wetgeving volledig in overeenstemming waren met de adviezen van het SCF van 1990 en 1995 en dat het de bepalingen als gerechtvaardigd beschouwt in het licht van het advies van de EFSA van 26 november 2003 en 15 juni 2017. (35) Volgens Denemarken blijkt uit de algemene wetenschappelijke beoordeling dat a) het gebruik van nitrieten en nitraten zo veel mogelijk moet worden beperkt door gebruik te maken van gedifferentieerde hoeveelheden in lijn met de technische behoeften voor de verschillende levensmiddelen; b) het gebruik van nitrieten en nitraten moet worden geregeld met betrekking tot de hoeveelheden die worden toegevoegd, en c) de nodige conservering wordt bereikt door gebruik te maken van de door de EFSA in 2003 aanbevolen hoeveelheden. In dit verband is Denemarken van oordeel dat zijn nationale bepalingen deze aanbevelingen systematisch volgen. (36) Volgens Denemarken heeft de bezorgdheid over het gebruik van de krachtens Verordening (EG) nr. 1333/2008 toegestane hoeveelheden nitrieten met name te maken met het toegenomen risico van de vorming van nitrosaminen. In tegenstelling tot het advies van de EFSA uit 2017 is Denemarken van oordeel dat de vorming van vluchtige en niet-vluchtige nitrosaminen afhangt van de hoeveelheid toegevoegde nitrieten, terwijl de EFSA constateert dat er alleen voor niet-vluchtige nitrosaminen sprake is van een dergelijk verband. De EFSA stelt dat wetenschappelijk is bewezen dat veel vluchtige nitrosaminen kankerverwekkend en genotoxisch zijn. Zij voegt hieraan toe dat in de geactualiseerde risicobeoordeling van het DTU National Food Institute wordt verwezen naar de toenemende hoeveelheid epidemiologisch bewijsmateriaal waarin een verband wordt gelegd tussen het eten van bewerkt vlees en maag- en colorectale kanker waardoor de bezorgdheid over het gebruik van nitriet in vleesproducten toeneemt. (37) Denemarken benadrukt ook dat zijn nationale bepalingen al vele jaren van toepassing zijn en nooit aanleiding hebben gegeven tot problemen in verband met de conservering van de betrokken producten. Bovendien zijn er in Denemarken vrij weinig gevallen van botulisme in vergelijking met andere lidstaten en is er sinds 1980 geen enkel geval van die ziekte geregistreerd dat door de consumptie van vleesproducten werd veroorzaakt. Denemarken wijst erop dat er sinds 2006 geen gevallen van botulisme in het land zijn geregistreerd. Denemarken is daarom van oordeel dat zijn nationale bepalingen inzake het gebruik van nitriet in vleesproducten een veelomvattende bescherming tegen voedselvergiftiging waarborgen. (38) In het memorandum van het Deense Ministerie van Voeding, Landbouw en Visserij van 17 april 2023 worden nadere gegevens verstrekt over de consumptie en de invoer van vleesproducten, over de blootstelling aan nitrieten en over een analyse van nitrieten in vleesproducten op de Deense markt. (39) Volgens de Deense autoriteiten tonen de meest recente gegevens in dat memorandum aan dat de consumptiepatronen niet significant zijn veranderd. De consumptie van vleesproducten blijft stabiel. Veruit het grootste deel van de consumptie van vleesproducten waaraan nitrieten mogen worden toegevoegd, heeft betrekking op producten waarvoor de lage grenswaarde van 60 mg/kg geldt. (40) Ondanks een lichte daling van de invoer van 2,5 % in de periode 2020-2022 is Denemarken wat de handel betreft, van oordeel dat er op basis van de gegevens voor de periode 1994-2022 met betrekking tot verschillende soorten vleesproducten geen aanwijzingen zijn dat de Deense nationale bepalingen de invoer uit de lidstaten nadelig hebben beïnvloed. (41) Uit de analyse van 302 monsters in de periode 2020-2022 blijkt dat de Deense gehalten niet zijn overschreden. Uit de resultaten blijkt dat het nitrietgehalte van de op de Deense markt bemonsterde niet-Deense producten doorgaans niet hoger is dan dat van Deense vleesproducten. (42) Denemarken is ingenomen met de wijziging van de bepalingen van Verordening (EG) nr. 1333/2008 die bij Verordening (EU) 2023/2108 is aangebracht om ervoor te zorgen dat er zo laag mogelijke maximumgehalten worden vastgesteld, waarbij rekening wordt gehouden met technologische behoeften en de veiligheid van de consument. Denemarken wijst er echter op dat hoewel de herziene gehalten aanzienlijk lager zijn, ze in het algemeen nog steeds boven de in de Deense nationale bepalingen vastgestelde waarden liggen. (43) Daarom acht Denemarken het gerechtvaardigd zijn nationale bepalingen voor het gebruik van nitrieten in vleesproducten te handhaven. Volgens Denemarken zijn de eerder in aanmerking genomen gezondheidsoverwegingen nog steeds steekhoudend. Ten slotte voert Denemarken aan dat uit de beschikbare gegevens blijkt dat de Deense bepalingen geen belemmering voor de handel in de betrokken producten vormen. 2.2. Evaluatie van het Deense standpunt 2.2.1. Rechtvaardiging op basis van de in artikel 36 VWEU bedoelde gewichtige eisen (44) Met de Deense nationale bepalingen wordt beoogd een hoger niveau van bescherming van de gezondheid en het leven van personen tot stand te brengen ten aanzien van de blootstelling aan nitrieten en de mogelijke vorming van nitrosaminen in vleesproducten, door in vergelijking met de maximumgehalten van Verordening (EG) nr. 1333/2008 lagere en meer specifieke maximale toegevoegde hoeveelheden nitriet voor gebruik in bepaalde vleesproducten vast te stellen en door niet toe te staan dat producten waarvoor alleen maximale restgehalten kunnen worden vastgesteld, op de markt worden gebracht. (45) De Commissie merkt op dat de Deense nationale bepalingen in overeenstemming zijn met de in het verleden uitgebrachte wetenschappelijke adviezen van de wetenschappelijke organen van de Unie (SFC, 1990 en 1995; EFSA, 2003 en 2017) en dat in die bepalingen de in die adviezen bedoelde toegevoegde hoeveelheden nitriet in acht worden genomen. (46) Desalniettemin moet worden opgemerkt dat Denemarken een hogere maximale toegevoegde hoeveelheid nitriet voor volledig verduurzaamde of halfverduurzaamde warmtebehandelde vleesproducten vaststelt (150 mg/kg), terwijl de overeenkomstige, in Verordening (EG) nr. 1333/2008 vastgestelde, herziene maximale toegevoegde hoeveelheden nitriet, die vanaf 9 oktober 2025 van toepassing zijn, wanneer zij worden uitgedrukt als natriumnitriet, slechts 82 mg/kg voor gesteriliseerde warmtebehandelde vleesproducten bedragen en 120 mg/kg voor niet-gesteriliseerde warmtebehandelde vleesproducten. (47) Bovendien zijn in de Deense bepalingen geen maximale restgehalten voor de maximale toegevoegde hoeveelheden vastgesteld en wordt de totale blootstelling aan nitrieten uit vleesproducten dus niet beheerst. Als vervolg op het advies van de EFSA van 2017 zijn in Verordening (EG) nr. 1333/2008 maximale restgehalten ingevoerd die verband houden met de maximale toegevoegde hoeveelheden, waaruit blijkt dat de ADI wordt overschreden wanneer alle bronnen van blootstelling aan nitrieten via de voeding in aanmerking werden genomen. (48) Bij de beoordeling of de Deense nationale bepalingen daadwerkelijk adequaat en noodzakelijk zijn voor de verwezenlijking van de doelstelling daarvan, moet met een aantal factoren rekening worden gehouden. Er moeten met name twee gezondheidsrisico’s tegen elkaar worden afgewogen: de aanwezigheid van nitrosaminen in vleesproducten enerzijds en de microbiologische veiligheid van vleesproducten anderzijds. Het laatste aspect is meer dan een louter technologische noodzaak; het is een uiterst belangrijke gezondheidsfactor op zich. Hoewel wordt erkend dat de nitrietgehalten in vleesproducten zo laag mogelijk moeten zijn, leiden lagere hoeveelheden nitrieten in vlees niet automatisch tot een betere bescherming van de menselijke gezondheid. Het meest geschikte gehalte aan nitrieten hangt af van een aantal factoren die door de relevante adviezen van het SCF en de EFSA worden bevestigd, zoals de toevoeging van zout, vocht, pH-waarde, houdbaarheid van het product, hygiëne en temperatuurbeheersing. (49) De Commissie moet een beoordeling verrichten van de specifieke keuzes van de Deense regelgevende instantie en de ervaring die met deze voorschriften, die al gedurende een aanzienlijke periode van kracht zijn, is opgedaan. Via de cijfers die Denemarken heeft verstrekt betreffende de preventie van voedselvergiftiging en met name botulisme, heeft het land aangetoond dat het met zijn nationale bepalingen bevredigende resultaten heeft bereikt. Over het algemeen blijkt uit deze gegevens dat de maximumgehalten die in de Deense wetgeving worden voorgeschreven, afdoende zijn gebleken voor de microbiologische veiligheid van de vleesproducten en de productiemethoden in Denemarken. (50) Er moet in beschouwing worden genomen dat overeenkomstig de door Denemarken verstrekte informatie het grootste gedeelte van de door de Deense bevolking geconsumeerde vleesproducten producten betreft waarvoor de maximaal toegevoegde hoeveelheid is beperkt tot 60 mg/kg en dat die waarde zou moeten worden vervangen door de aanzienlijk hogere maximumwaarden van Verordening (EG) nr. 1333/2008. Hoewel de Deense producenten en producenten in andere lidstaten niet zouden worden verplicht de hoeveelheden nitriet die momenteel aan hun producten worden toegevoegd, te verhogen tot de in Verordening (EG) nr. 1333/2008 vastgestelde maximumgehalten, kan een verhoging van de werkelijke blootstelling van de Deense bevolking aan nitrieten niet worden uitgesloten. (51) Gezien de gegevens en de motivering van de kennisgeving kan het verzoek om de Deense nationale bepalingen te handhaven worden aanvaard om redenen van bescherming van de volksgezondheid in Denemarken voor zover en uitsluitend zolang de in die bepalingen vastgestelde maximale toegevoegde hoeveelheden lager zijn dan die in Verordening (EG) nr. 1333/2008. Aangezien de maximale restgehalten die in Verordening (EG) nr. 1333/2008 zijn vastgesteld in verhouding tot de maximale toegevoegde hoeveelheden en die van toepassing zijn vanaf 9 oktober 2025, naast de Deense nationale bepalingen kunnen worden toegepast, moet deze afwijking echter de toepassing van die maximale restgehalten in Denemarken onverlet laten. 2.2.2. Ontbreken van willekeurige discriminatie, van een verkapte beperking van de handel tussen de lidstaten en van een hinderpaal voor de werking van de interne markt 2.2.2.1. Geen willekeurige discriminatie (52) Uit hoofde van artikel 114, lid 6, VWEU moet de Commissie nagaan of de beoogde maatregelen geen middel tot willekeurige discriminatie vormen. Opdat er geen discriminatie plaatsvindt, mogen overeenkomstig de jurisprudentie van het Hof van Justitie soortgelijke situaties niet op verschillende wijzen worden behandeld en mogen verschillende situaties niet op dezelfde wijze worden behandeld. (53) De Deense nationale bepalingen gelden zowel voor binnenlandse producten als voor producten uit andere lidstaten. Bij gebrek aan enig bewijs van het tegendeel kan worden geconcludeerd dat deze bepalingen geen middel van willekeurige discriminatie zijn. 2.2.2.2. Geen verkapte handelsbeperking (54) Nationale maatregelen die het gebruik van producten meer beperken dan een verordening van de Unie, vormen gewoonlijk een belemmering voor de handel, voor zover producten die in de rest van de Unie wettig in de handel mogen worden gebracht en gebruikt, als gevolg van het gebruiksverbod in de betrokken lidstaat niet in de handel mogen worden gebracht. De in artikel 114, lid 6, VWEU vermelde voorwaarden zijn bedoeld om te voorkomen dat beperkingen op basis van de criteria van de leden 4 en 5 van dit artikel om onjuiste redenen worden gehanteerd en in feite economische maatregelen vormen die gericht zijn op belemmering van de invoer van producten uit andere lidstaten en dus een middel vormen om de nationale productie indirect te beschermen. (55) Aangezien de Deense nationale bepalingen strengere normen inzake de toevoeging van nitrieten aan bepaalde vleesproducten ook opleggen aan marktdeelnemers in andere lidstaten op een voor de rest geharmoniseerd gebied, vormen zij daarom mogelijk een verkapte beperking van de handel of een belemmering voor het functioneren van de interne markt. Artikel 114, lid 6, VWEU moet echter worden gelezen in die zin dat uitsluitend nationale maatregelen die een onevenredige hinderpaal voor de interne markt vormen, niet mogen worden goedgekeurd. In dat verband heeft Denemarken herhaaldelijk cijfers ingediend waaruit blijkt dat de invoer van bepaalde vleesproducten uit andere lidstaten sinds 1994 niet in belangrijke mate is beïnvloed en in de periode 1994-2019 zelfs is gestegen. (56) Bij gebrek aan bewijs dat de nationale bepalingen in feite een maatregel vormen om de nationale productie te beschermen, kan worden geconcludeerd dat zij geen verkapte beperking van de handel tussen lidstaten zijn. 2.2.2.3. Geen hinderpalen voor de werking van de interne markt (57) Deze voorwaarde kan niet zodanig worden uitgelegd dat geen enkele nationale maatregel die gevolgen kan hebben voor de werking van de interne markt, kan worden goedgekeurd. Elke nationale maatregel die afwijkt van een op de totstandkoming en de werking van de interne markt gerichte harmonisatiemaatregel, is namelijk in wezen een maatregel die gevolgen kan hebben voor de interne markt. Om de procedure, als vastgelegd in artikel 114 VWEU, op een zinvolle wijze te kunnen gebruiken, moet het begrip “hinderpaal voor de werking van de interne markt” in de context van artikel 114, lid 6, VWEU dan ook worden opgevat als een vergeleken met de doelstelling onevenredig effect. (58) Gezien de gezondheidsvoordelen die volgens Denemarken voortvloeien uit lagere maximum hoeveelheden nitrieten die aan bepaalde vleesproducten mogen worden toegevoegd, en het feit dat op basis van de huidige beschikbare informatie de handel niet of slechts in beperkte mate blijkt te worden beïnvloed, is de Commissie van oordeel dat de aangemelde Deense bepalingen mogen worden gehandhaafd om redenen van bescherming van de gezondheid en het leven van personen, aangezien zij niet onevenredig zijn en daarom geen hinderpaal vormen voor de werking van de interne markt in de zin van artikel 114, lid 6, VWEU. (59) In het licht van deze analyse is de Commissie van oordeel dat wordt voldaan aan de voorwaarde van het ontbreken van hinderpalen voor de werking van de interne markt. 2.2.3. Beperking in de tijd (60) De bovenstaande conclusies zijn gebaseerd op de beschikbare informatie en met name op informatie die aantoont dat Denemarken het botulisme onder controle heeft kunnen houden ondanks de lagere maximumgehalten voor nitrieten in bepaalde soorten vleesproducten en zonder de handel op onevenredige wijze te hebben belemmerd. (61) Een andere belangrijke factor is de mate waarin in Denemarken vleesproducten worden geconsumeerd; in dit opzicht zou de toepassing van Verordening (EG) nr. 1333/2008 kunnen leiden tot een toename van de blootstelling van de Deense bevolking aan nitrieten en mogelijk aan nitrosaminen. (62) In het licht van bovenstaande is de Commissie van oordeel dat de aangemelde nationale bepalingen kunnen worden goedgekeurd voor zover daarin lagere maximale toegevoegde hoeveelheden nitrieten zijn vastgesteld dan in Verordening (EG) nr. 1333/2008. (63) Om ervoor te zorgen dat de nationale bepalingen en de mogelijke belemmering van de werking van de interne markt beperkt blijven tot wat strikt noodzakelijk is om de door Denemarken nagestreefde doelstellingen te bereiken, moet de bij dit besluit toegestane afwijking in de tijd worden beperkt. De afwijking zou niet langer nodig zijn indien in de toekomst de in Verordening (EG) nr. 1333/2008 vastgestelde maximale toegevoegde hoeveelheden nitrieten aan vleesproducten verder zouden worden herzien en vastgesteld op waarden die op of onder de Deense nationale niveaus liggen. III. CONCLUSIE (64) In het licht van voornoemde overwegingen is de Commissie van oordeel dat het verzoek van Denemarken tot handhaving van zijn nationale bepalingen inzake de toevoeging van nitrieten aan vleesproducten, dat op 3 november 2023 door de Commissie is ontvangen, kan worden ingewilligd voor zover die bepalingen strenger zijn dan die van Verordening (EG) nr. 1333/2008. (65) Daarom moet de Deense nationale bepaling betreffende het gebruik van nitrieten in volledig verduurzaamde of halfverduurzaamde warmtebehandelde vleesproducten slechts worden goedgekeurd tot en met 9 oktober 2025, wanneer de strengere bepalingen van Verordening (EG) nr. 1333/2008 van toepassing worden. De rest van de Deense nationale bepalingen mag alleen worden goedgekeurd totdat er in de geharmoniseerde bepalingen, die op het niveau van de Unie van toepassing zijn, maximale toegevoegde hoeveelheden nitrieten zijn vastgesteld die gelijk zijn aan of lager zijn dan die welke in de Deense nationale bepalingen zijn vastgesteld. (66) Dit besluit doet geen afbreuk aan het feit dat in Denemarken de maximale restgehalten voor nitrieten van Verordening (EG) nr. 1333/2008 moeten worden toegepast naast de maximale toegevoegde hoeveelheden nitrieten om de totale blootstelling aan nitrieten beter te monitoren in verhouding tot de ADI, aangezien die maximale restgehalten en de Deense nationale bepalingen complementair zijn, HEEFT HET VOLGENDE BESLUIT VASTGESTELD: Artikel 1 De nationale bepaling inzake het gebruik van nitrieten in volledig verduurzaamde of halfverduurzaamde warmtebehandelde vleesproducten, die is opgenomen in Besluit nr. 474 van 9 mei 2023 betreffende additieven enz. die aan levensmiddelen worden toegevoegd en betreffende strafrechtelijke bepalingen voor inbreuken op daarmee verband houdende handelingen van de EU ( BEK nr. 474 af 9.5.2023 ), waarvan het Koninkrijk Denemarken bij brief van 3 november 2023 aan de Commissie kennisgeving heeft gedaan overeenkomstig artikel 114, lid 4,VWEU, wordt tot en met 9 oktober 2025 goedgekeurd. Artikel 2 De andere nationale bepalingen inzake de toevoeging van nitrieten aan vleesproducten in Besluit nr. 474 van 9 mei 2023 betreffende additieven enz. die aan levensmiddelen worden toegevoegd en betreffende strafrechtelijke bepalingen voor inbreuken op daarmee verband houdende handelingen van de EU ( BEK nr. 474 af 9.5.2023 ), waarvan het Koninkrijk Denemarken bij brief van 3 november 2023 aan de Commissie kennisgeving heeft gedaan overeenkomstig artikel 114, lid 4,VWEU, met uitzondering van de bepaling inzake het gebruik van nitrieten in volledig verduurzaamde en halfverduurzaamde warmtebehandelde vleesproducten, worden goedgekeurd totdat herziene geharmoniseerde bepalingen met maximale toegevoegde hoeveelheden die gelijk zijn aan of lager zijn dan die welke in dat besluit zijn vastgesteld, op het niveau van de Unie van toepassing zijn. Artikel 3 Dit besluit is gericht tot het Koninkrijk Denemarken. Gedaan te Brussel, 30 april 2024. Voor de Commissie Stella KYRIAKIDES Lid van de Commissie ( 1 ) Besluit (EU) 2021/741 van de Commissie van 5 mei 2021 betreffende door Denemarken aangemelde nationale bepalingen inzake de toevoeging van nitriet aan bepaalde vleesproducten ( PB L 159 van 6.5.2021, blz. 13 , ELI: http://data.europa.eu/eli/dec/2021/741/oj ). ( 2 ) Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( PB L 354 van 31.12.2008, blz. 16 , ELI: http://data.europa.eu/eli/reg/2008/1333/oj ). ( 3 ) Advies over nitraten en nitrieten uitgebracht op 19 oktober 1990, Europese Commissie — Verslagen van het Wetenschappelijk Comité voor de menselijke voeding (zesentwintigste reeks), blz. 21. ( 4 ) Advies over nitraten en nitrieten uitgebracht op 22 september 1995, Europese Commissie — Verslagen van het Wetenschappelijk Comité voor de menselijke voeding (achtendertigste reeks), blz. 1. ( 5 ) Advies van het wetenschappelijk panel voor biologische gevaren op verzoek van de Commissie met betrekking tot de invloed van nitrieten/nitraten op de microbiologische veiligheid van vleesproducten, The EFSA Journal (2003) 14, blz. 1. ( 6 ) EFSA Journal 2017;15(6):4786. ( 7 ) Verordening (EU) 2023/2108 van de Commissie van 6 oktober 2023 tot wijziging van bijlage II bij Verordening (EG) nr. 1333/2008 van het Europees Parlement en de Raad en van de bijlage bij Verordening (EU) nr. 231/2012 van de Commissie wat de levensmiddelenadditieven nitrieten (E 249-250) en nitraten (E 251-252) betreft ( PB L, 2023/2108, 9.10.2023, ELI: http://data.europa.eu/eli/reg/2023/2108/oj ). ( 8 ) Kennisgeving overeenkomstig artikel 114, lid 4, van het Verdrag betreffende de werking van de Europese Unie — Toestemming om nationale maatregelen te handhaven die stringenter zijn dan bepalingen van een EU-harmonisatiemaatregel ( PB C, C/2024/794, 12.1.2024, ELI: http://data.europa.eu/eli/C/2024/794/oj ). ELI: http://data.europa.eu/eli/dec/2024/1225/oj ISSN 1977-0758 (electronic edition)",
  "source": "EUR LEX"
}