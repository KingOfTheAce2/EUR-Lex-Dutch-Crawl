{
  "url": "http://www.w3.org/1999/xhtml\">",
  "content": "L_2017158NL.01004901.xml 21.6.2017 NL Publicatieblad van de Europese Unie L 158/49 UITVOERINGSBESLUIT (EU) 2017/1104 VAN DE COMMISSIE van 20 juni 2017 waarbij wordt bepaald dat een tijdelijke opschorting van het preferentiële douanerecht krachtens artikel 15 van Verordening (EU) nr. 20/2013 niet passend is voor de invoer van bananen van oorsprong uit Nicaragua DE EUROPESE COMMISSIE, Gezien het Verdrag betreffende de Europese Unie en het Verdrag betreffende de werking van de Europese Unie, Gezien Verordening (EU) nr. 20/2013 van het Europees Parlement en de Raad van 15 januari 2013 tot uitvoering van de bilaterale vrijwaringsclausule en het stabilisatiemechanisme voor bananen in de Overeenkomst waarbij een associatie tot stand wordt gebracht tussen de Europese Unie en haar lidstaten, enerzijds, en Midden-Amerika, anderzijds ( 1 ) , en met name artikel 15, lid 2, Overwegende hetgeen volgt: (1) Door de Overeenkomst waarbij een associatie tot stand wordt gebracht tussen de Europese Unie en haar lidstaten, enerzijds, en Midden-Amerika, anderzijds ( 2 ) („de overeenkomst”) — die in de loop van 2013 voorlopig van toepassing werd op de Midden-Amerikaanse landen, en meer bepaald sinds 1 augustus 2013 op Nicaragua — is een stabilisatiemechanisme voor bananen ingesteld. (2) Volgens dat stabilisatiemechanisme, zoals uitgevoerd bij Verordening (EU) nr. 20/2013, kan de Commissie, zodra het vastgestelde drempelvolume voor de invoer van verse bananen (code 0803 00 19 van de gecombineerde nomenclatuur van de Europese Unie van 1 januari 2012) uit een van de betrokken landen wordt overschreden, overeenkomstig de in artikel 14, lid 4, van Verordening (EU) nr. 20/2013 vastgestelde spoedprocedure een uitvoeringshandeling vaststellen waarbij zij hetzij het preferentiële douanerecht dat wordt toegepast op verse bananen uit dat land tijdelijk opschort, hetzij bepaalt dat een dergelijke opschorting niet passend is. (3) Op 2 mei 2017 heeft de invoer van verse bananen van oorsprong uit Nicaragua in de Unie de in de overeenkomst vastgestelde drempel van 13 500 ton overschreden. (4) In verband daarmee heeft de Commissie overeenkomstig artikel 15, lid 3, van Verordening (EU) nr. 20/2013 de gevolgen van de betreffende invoer voor de situatie van de markt voor bananen in de Unie in aanmerking genomen om te kunnen beslissen of het preferentiële douanerecht al dan niet moet worden opgeschort. De Commissie heeft de gevolgen van de betreffende invoer voor het prijspeil in de Unie, de ontwikkeling van de invoer uit overige bronnen en de algehele stabiliteit van de markt voor verse bananen in de Unie onderzocht. (5) Op het moment dat de invoer van verse bananen uit Nicaragua de drempel voor 2017 overschreed, vertegenwoordigde die slechts 1,0 % van de invoer van verse bananen in de Unie waarop het stabilisatiemechanisme voor bananen van toepassing is. Bovendien is Nicaragua goed voor minder dan 1,0 % van de totale invoer van verse bananen in de Unie. (6) De invoer uit grote uitvoerlanden waarmee de Unie eveneens een vrijhandelsovereenkomst heeft gesloten, met name Colombia, Ecuador en Costa Rica, bedroeg respectievelijk 26,5 %, 27,8 % en 27,1 % van hun respectieve drempels. De „ongebruikte” hoeveelheden binnen het stabilisatiemechanisme (ongeveer 4,2 miljoen ton) zijn aanzienlijk groter dan de totale invoer uit Nicaragua tot op heden (15 600 ton). (7) De prijs bij invoer uit Nicaragua bedroeg in de eerste twee maanden van 2017 gemiddeld 513 EUR/ton, wat 24 % lager is dan de gemiddelde prijs van de andere in de Unie ingevoerde verse bananen. (8) De gemiddelde groothandelsprijs van bananen op de markt van de Unie in april 2017 (1 020 EUR/ton) week niet noemenswaardig af van de gemiddelde groothandelsprijs van gele bananen in de voorafgaande maanden. (9) Er zijn in dit stadium dan ook geen aanwijzingen dat de invoer van verse bananen uit Nicaragua boven het vastgestelde jaarlijkse drempelvolume de stabiliteit van de markt van de Unie heeft verstoord, noch dat die invoer enige significante gevolgen voor de situatie van producenten in de Unie heeft gehad. (10) In mei 2017 wees niets op een daadwerkelijke of dreigende ernstige verslechtering van de economische situatie in de ultraperifere gebieden van de Unie. (11) Daarom lijkt de opschorting van het preferentiële douanerecht op bananen van oorsprong uit Nicaragua in dit stadium niet passend. (12) Aangezien het jaarlijkse drempelvolume al in mei werd overschreden, en hoewel de totale invoer uit Nicaragua op de markt van de Unie beperkt is, zal de Commissie hierop blijven toezien en kan zij indien nodig maatregelen nemen, HEEFT HET VOLGENDE BESLUIT VASTGESTELD: Artikel 1 De tijdelijke opschorting van het preferentiële douanerecht op verse bananen, ingedeeld onder code 0803 00 19 van de gecombineerde nomenclatuur van de Europese Unie, van oorsprong uit Nicaragua, is niet passend. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 20 juni 2017. Voor de Commissie De voorzitter Jean-Claude JUNCKER ( 1 ) PB L 17 van 19.1.2013, blz. 13 . ( 2 ) PB L 346 van 15.12.2012, blz. 1 .",
  "source": "EUR LEX"
}