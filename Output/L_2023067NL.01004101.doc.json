{
  "url": "http://www.w3.org/1999/xhtml\"><!--",
  "content": "L_2023067NL.01004101.xml 3.3.2023 NL Publicatieblad van de Europese Unie L 67/41 UITVOERINGSVERORDENING (EU) 2023/455 VAN DE COMMISSIE van 2 maart 2023 tot rectificatie van Verordening (EG) nr. 1480/2004 tot vaststelling van specifieke regels met betrekking tot goederen die van oorsprong zijn uit gebieden waarover de regering van de Republiek Cyprus niet feitelijk het gezag uitoefent en die worden binnengebracht in gebieden waarover de regering wel feitelijk het gezag uitoefent DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 866/2004 van de Raad van 29 april 2004 inzake een regeling op grond van artikel 2 van Protocol nr. 10 van de Toetredingsakte ( 1 ) , en met name artikel 4, lid 12, Na raadpleging van het Line Regulation Committee, Overwegende hetgeen volgt: (1) Bij Uitvoeringsverordening (EU) 2022/1166 van de Commissie ( 2 ) zijn artikel 3, lid 2, van Verordening (EG) nr. 1480/2004 van de Commissie ( 3 ) en bijlage III bij die verordening gewijzigd. Bij de wijziging zijn verwijzingen naar op het eigen bedrijf gewonnen pootaardappelen onopzettelijk uit die bepalingen geschrapt, waardoor de werkingssfeer ervan is veranderd. (2) Verordening (EG) nr. 1480/2004 moet daarom dienovereenkomstig worden gerectificeerd. (3) Om de fout zo snel mogelijk te corrigeren en voor rechtszekerheid met betrekking tot op het eigen bedrijf gewonnen pootaardappelen te zorgen, moet deze verordening met spoed in werking treden, HEEFT DE VOLGENDE VERORDENING VASTGESTELD: Artikel 1 Verordening (EG) nr. 1480/2004 wordt als volgt gerectificeerd: 1) In artikel 3 wordt lid 2 vervangen door: “2.   Voor aardappelen zullen deze deskundigen nagaan of deze rechtstreeks geteeld zijn uit pootaardappelen die gecertificeerd zijn in een van de lidstaten, of uit pootaardappelen die gecertificeerd zijn in een ander land waarvoor de invoer van aardappelen in de Unie niet verboden is op grond van bijlage VI bij Uitvoeringsverordening (EU) 2019/2072, of uit op het eigen bedrijf gewonnen pootaardappelen die, onder toezicht van de deskundigen, geteeld zijn als eerste oogst uit de in dit lid bedoelde gecertificeerde pootaardappelen.”. 2) In punt 10) van bijlage III wordt het vijfde streepje vervangen door: “— in het geval van aardappelen, rechtstreeks geteeld zijn uit pootaardappelen die gecertificeerd zijn in een van de lidstaten, of uit pootaardappelen die gecertificeerd zijn in een ander land waarvoor de invoer van aardappelen in de Unie niet verboden is op grond van bijlage VI bij Uitvoeringsverordening (EU) 2019/2072, of uit op het eigen bedrijf gewonnen pootaardappelen die, onder toezicht van deze deskundigen, geteeld zijn als eerste oogst uit de hierboven bedoelde gecertificeerde pootaardappelen.”. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in de lidstaten. Gedaan te Brussel, 2 maart 2023. Voor de Commissie De voorzitter Ursula VON DER LEYEN ( 1 ) PB L 161 van 30.4.2004, blz. 128 . ( 2 ) Uitvoeringsverordening (EU) 2022/1166 van de Commissie van 6 juli 2022 tot wijziging van Verordening (EG) nr. 1480/2004 tot vaststelling van specifieke regels met betrekking tot goederen die van oorsprong zijn uit gebieden waarover de regering van de Republiek Cyprus niet feitelijk het gezag uitoefent en die worden binnengebracht in gebieden waarover de regering wel feitelijk het gezag uitoefent ( PB L 181 van 7.7.2022, blz. 11 ). ( 3 ) Verordening (EG) nr. 1480/2004 van de Commissie van 10 augustus 2004 tot vaststelling van specifieke regels met betrekking tot goederen die van oorsprong zijn uit gebieden waarover de regering van de Republiek Cyprus niet feitelijk het gezag uitoefent en die worden binnengebracht in gebieden waarover de regering wel feitelijk het gezag uitoefent ( PB L 272 van 20.8.2004, blz. 3 ).",
  "source": "EUR LEX"
}