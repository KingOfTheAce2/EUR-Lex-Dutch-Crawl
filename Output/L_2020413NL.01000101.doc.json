{
  "url": "http://www.w3.org/1999/xhtml\">",
  "content": "L_2020413NL.01000101.xml 8.12.2020 NL Publicatieblad van de Europese Unie L 413/1 BESLUIT (EU) 2020/2000 VAN DE RAAD van 27 november 2020 betreffende de sluiting, namens de Europese Unie, van de partnerschapsovereenkomst inzake duurzame visserij tussen de Europese Unie en de Republiek der Seychellen en het bijbehorende uitvoeringsprotocol (2020-2026) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, in samenhang met artikel 218, lid 6, tweede alinea, onder a), v), en artikel 218, lid 7, Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) Overeenkomstig Besluit (EU) 2020/272 van de Raad ( 2 ) zijn de partnerschapsovereenkomst inzake duurzame visserij tussen de Europese Unie en de Republiek der Seychellen (“de partnerschapsovereenkomst”) en het bijbehorende uitvoeringsprotocol (“het protocol”) op 24 februari 2020 ondertekend, onder voorbehoud van de sluiting ervan op een latere datum. (2) De partnerschapsovereenkomst trekt de partnerschapsovereenkomst inzake visserij tussen de Europese Gemeenschap en de Republiek der Seychellen ( 3 ) in, die op 2 november 2007 in werking is getreden voor een periode van zes jaar, vervolgens stilzwijgend is verlengd en dus nog steeds van kracht is. (3) Het meest recente protocol tot uitvoering van de partnerschapsovereenkomst inzake visserij tussen de Europese Gemeenschap en de Republiek der Seychellen ( 4 ) is op 18 december 2013 ondertekend en werd sinds 18 januari 2014 voorlopig toegepast. Het is op 17 januari 2020 verstreken. (4) Het doel van de partnerschapsovereenkomst en het protocol is de Unie en de Republiek der Seychellen (“de Seychellen”) in staat te stellen nauwer samen te werken om de ontwikkeling van een duurzaam visserijbeleid verder te bevorderen en een verantwoorde exploitatie van de visbestanden in de Seychelse visserijzone en in de Indische Oceaan mogelijk te maken, en tegelijk bij te dragen aan behoorlijke arbeidsvoorwaarden in de visserijsector. (5) De partnerschapsovereenkomst en het protocol moeten worden goedgekeurd. (6) Bij artikel 12 van de partnerschapsovereenkomst is een gemengde commissie opgericht die belast is met de controle op de toepassing van de partnerschapsovereenkomst en het protocol. Voorts kan de gemengde commissie bepaalde wijzigingen van het protocol vaststellen. Om de goedkeuring van dergelijke wijzigingen te vergemakkelijken, moet de Commissie onder bepaalde materiële en procedurele voorwaarden worden gemachtigd die wijzigingen namens de Unie goed te keuren volgens een vereenvoudigde procedure. (7) Het standpunt van de Unie over de voorgestelde wijzigingen van het protocol moet door de Raad worden bepaald. De voorgestelde wijzigingen moeten worden goedgekeurd tenzij een blokkerende minderheid van lidstaten overeenkomstig artikel 16, lid 4, van het Verdrag betreffende de Europese Unie er bezwaar tegen maakt. (8) De partnerschapsovereenkomst en het protocol moeten zo spoedig mogelijk in werking treden vanwege het economische belang van de visserijactiviteiten van de Unie in de Seychelse visserijzone en de noodzaak de onderbreking van die activiteiten zo veel mogelijk te beperken, HEEFT HET VOLGENDE BESLUIT VASTGESTELD: Artikel 1 De Partnerschapsovereenkomst inzake duurzame visserij tussen de Europese Unie en de Republiek der Seychellen (“de partnerschapsovereenkomst”) en het protocol tot uitvoering van de Partnerschapsovereenkomst inzake duurzame visserij tussen de Europese Unie en de Republiek der Seychellen (2020-2026) (“het protocol”) worden namens de Unie goedgekeurd ( 5 ) . Artikel 2 De voorzitter van de Raad verricht namens de Unie de in artikel 19 van de partnerschapsovereenkomst bedoelde kennisgeving en de in artikel 17 van het protocol bedoelde kennisgeving. Artikel 3 De Commissie wordt overeenkomstig de procedure en de voorwaarden van de bijlage bij dit besluit gemachtigd om namens de Unie goedkeuring te verlenen voor wijzigingen van het protocol die werden vastgesteld door de gemengde commissie die is opgericht uit hoofde van artikel 12 van de partnerschapsovereenkomst. Artikel 4 Dit besluit treedt in werking op de datum waarop het wordt vastgesteld. Gedaan te Brussel, 27 november 2020. Voor de Raad De voorzitter M. ROTH ( 1 ) Goedkeuring van 11 november 2020 (nog niet bekendgemaakt in het Publicatieblad). ( 2 ) Besluit (EU) 2020/272 van de Raad van 20 februari 2020 betreffende de ondertekening, namens de Europese Unie, en de voorlopige toepassing van de Partnerschapsovereenkomst inzake duurzame visserij tussen de Europese Unie en de Republiek der Seychellen en het bijbehorende uitvoeringsprotocol (2020-2026) ( PB L 60 van 28.2.2020, blz. 3 ). ( 3 ) PB L 290 van 20.10.2006, blz. 2 . ( 4 ) Protocol tot vaststelling van de vangstmogelijkheden en de financiële tegenprestatie waarin is voorzien bij de Partnerschapsovereenkomst inzake visserij tussen de Europese Unie en de Republiek der Seychellen ( PB L 4 van 9.1.2014, blz. 3 ). ( 5 ) De teksten van de partnerschapsovereenkomst en van het protocol zijn bekendgemaakt in PB L 60 van 28.2.2020, blz. 5 . BIJLAGE PROCEDURE EN VOORWAARDEN VOOR DE GOEDKEURING VAN DOOR DE GEMENGDE COMMISSIE VAST TE STELLEN WIJZIGINGEN VAN HET PROTOCOL Indien de gemengde commissie wordt verzocht overeenkomstig artikel 12, lid 3, van de partnerschapsovereenkomst en artikel 6 van het protocol wijzigingen van het protocol vast te stellen, wordt de Commissie gemachtigd de voorgestelde wijzigingen namens de Unie goed te keuren, onder de volgende voorwaarden: 1) De Commissie zorgt ervoor dat de goedkeuring namens de Unie: a) in overeenstemming is met de doelstellingen van het gemeenschappelijk visserijbeleid; b) in overeenstemming is met de toepasselijke voorschriften van de regionale organisaties voor visserijbeheer en geschiedt met inachtneming van het gezamenlijk beheer door de kuststaten; c) geschiedt met inachtneming van de meest recente statistische, biologische en andere relevante informatie die aan de Commissie is toegezonden. 2) Voordat de Commissie de voorgestelde wijzigingen namens de Unie goedkeurt, legt zij deze tijdig voorafgaand aan de desbetreffende vergadering van de gemengde commissie voor aan de Raad. 3) De Raad beoordeelt of de voorgestelde wijzigingen in overeenstemming zijn met de criteria in punt 1. 4) Tenzij een aantal lidstaten dat een blokkerende minderheid van de Raad overeenkomstig artikel 16, lid 4, van het Verdrag betreffende de Europese Unie vormt, bezwaar maakt tegen de voorgestelde wijzigingen, keurt de Commissie de wijzigingen namens de Unie goed. Indien een dergelijke blokkerende minderheid bestaat, verwerpt de Commissie de voorgestelde wijzigingen namens de Unie. 5) Indien tijdens latere vergaderingen van de gemengde commissie, ook ter plaatse, geen overeenstemming kan worden bereikt, wordt de aangelegenheid overeenkomstig de procedure van de punten 2 tot en met 4 opnieuw aan de Raad voorgelegd om ervoor te zorgen dat in het standpunt van de Unie rekening wordt gehouden met nieuwe elementen. 6) De Commissie wordt verzocht te gelegener tijd alle stappen te ondernemen die noodzakelijk zijn voor de follow-up van het besluit van de gemengde commissie, met inbegrip van, waar passend, de bekendmaking van het betrokken besluit in het Publicatieblad van de Europese Unie en de indiening van de voorstellen die nodig zijn voor de uitvoering van dat besluit. Over aangelegenheden die geen betrekking hebben op wijzigingen van het protocol overeenkomstig artikel 12, lid 3, van de partnerschapsovereenkomst en artikel 6 van het protocol, wordt het door de Unie in de gemengde commissie in te nemen standpunt bepaald in overeenstemming met de Verdragen en bestaande werkpraktijken.",
  "source": "EUR LEX"
}