{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996Y0402(01):NL:HTML\">",
  "content": "EUR-Lex - 31996Y0402(01) - NL Avis juridique important | 31996Y0402(01) Resolutie van de Raad van 11 maart 1996 over de kustvaart Publicatieblad Nr. C 099 van 02/04/1996 blz. 0001 - 0002 RESOLUTIE VAN DE RAAD van 11 maart 1996 over de kustvaart (96/C  99/01) DE RAAD VAN  DE EUROPESE UNIE, A. Gelet op het Verdrag tot oprichting van de Europese Gemeenschap, Gezien het Witboek over \"de toekomstige ontwikkeling van het gemeenschappelijk vervoersbeleid\", van  2 december 1992  (1), dat door de Raad op haar zittingen van 7, 8, en 19 juni 1993 gunstig is  onthaald, Gezien de mededeling van de Commissie over de kustvaart, van 5 juli 1995  (2), Overwegende dat het vervoer belangrijk is voor de economie van de Europese Unie; Overwegende dat de infrastructuur voor het vervoer over land in het algemeen in toenemende mate  verzadigd raakt en hoge kosten met zich meebrengt; Overwegende dat de kustvaart kan bijdragen tot een duurzame mobiliteit; Overwegende dat, in het licht van het voorgaande, zowel op communautair niveau als op het niveau  van de Lid-Staten inspanningen nodig zijn om de kustvaart te bevorderen c.q. te verbeteren, met  inachtneming van de vrije keus van de gebruikers; Overwegende dat, waar hinderpalen de ontwikkeling van de kustvaart in de weg staan, deze  ondervangen moeten worden door maatregelen van regionale, lokale of haveninstanties en de maritieme  industrieën zelf, B. NEEMT NOTA VAN 1. de aanzienlijke voordelen die de kustvaart vergeleken bij  het vervoer over land voor de Europese Unie biedt, met name: a) de algemene beschikbaarheid van reservecapaciteit in de kustvaart; b) minder energieverbruik en geringere uitstoot van schadelijke stoffen in de atmosfeer; c) mogelijke bijdrage tot de ontwikkeling van perifere regio's van de Europese Unie; d) de mogelijkheid de kustvaart verder uit te breiden tegen geringe infrastructuurkosten; 2. de rapporten en goedgekeurde meerjarige werkprogramma's van diverse conferenties betreffende de  scheepvaart in verschillende regio's, zoals de Oostzee, de Zwarte Zee, en de Middellandse Zee; 3. de rapporten en voorstellen van het Maritime Industries Forum over de wenselijkheid om de  kustvaart te bevorderen als een in economisch, energie-, veiligheids- en milieu-opzicht uitvoerbaar  alternatief voor het vervoer over land; C. VERKLAART DAT de belangrijkste doelstellingen van het kustvaartbeleid de volgende zijn: 1. komen tot een evenwichtige groei van deze vervoerstak, en 2. positieve en actieve integratie van  de kustvaart, met inbegrip van feeder-diensten, in de multimodale vervoerketens; D. IS VOORNEMENS deze doelstellingen te verwezenlijken door de volgende acties aan te moedigen: 1. verdere uitbouw van de milieuvoordelen van de kustvaart; 2. stimulering, in het belang van de gebruikers, van vrije en eerlijke mededinging tussen de  vervoerstakken, waarbij alle takken volledig hun eigen kosten dragen, met inbegrip van externe  kosten; 3. stimulering van vrije en eerlijke mededinging tussen de havens van de Gemeenschap en tussen de  scheepvaartmaatschappijen; 4. verbetering van de efficiënte werking van havens teneinde de kosten en de duur van de  havenverrichtingen te verminderen; 5. benutting van het gecombineerd vervoer voor de ontwikkeling van de kustvaart; 6. stimulering van het vertrouwen van verladers en vervoersondernemingen in de mogelijkheden van de  kustvaart; 7. stroomlijning en, waar dienstig, cooerdinatie, harmonisatie en vereenvoudiging van  douaneprocedures en andere daarmee verband houdende administratieve havenformaliteiten; 8. aanmoediging van initiatieven van rederijen die zich toeleggen op de kustvaart; 9. opstellen en uitvoeren van proefprojecten voor de kustvaart, indien deze de mededinging tussen  vervoerstakken of tussen scheepvaartmaatschappijen of havens in alle Lid-Staten niet verstoren, en  verspreiding van de resultaten daarvan; 10. ondersteuning van opleiding, onderzoek en ontwikkeling op het gebied van de kustvaart en  havenactiviteiten; 11. bevordering en verspreiding van de elektronische gegevensuitwisseling (EDI); E. IN HET LICHT VAN HET VOORGAANDE: 1. staat in het algemeen gunstig tegenover het in de mededeling van de Commissie voorgestelde  actieprogramma; 2. neemt er nota van dat de Commissie zo spoedig mogelijk haar Groenboek over de internalisering  van externe vervoerskosten zal indienen; 3. neemt er nota van dat de Commissie zo spoedig mogelijk richtsnoeren zal opstellen inzake  overheidssteun voor de scheepvaart en havens en met de Lid-Staten en de maritieme industrieën  overleg zal voeren over deze richtsnoeren; 4. is het erover eens dat de bevordering van de kustvaart een belangrijk onderdeel moet blijven van  de lopende acties van de Gemeenschap en van de Lid-Staten, zoals het geplande transeuropees  vervoersnet en het Vierde Kaderprogramma inzake Onderzoek en Ontwikkeling; F. VERZOEKT DE COMMISSIE zo spoedig mogelijk en rekening houdende met het actieprogramma en het  subsidiariteitsbeginsel, de maatregelen die voor de verwezenlijking van de in punt C genoemde  doelstellingen noodzakelijk zijn, aan de Raad voor te leggen of uit te werken, met name maatregelen  waarbij: 1. elke concurrentievervalsing tussen havens wordt voorkomen; 2. onder potentiële gebruikers wordt bevorderd dat zij meer gebruik maken van de kustvaart; 3. de huidige douaneprocedures en andere daarmee verband houdende administratieve formaliteiten in  de havens worden vereenvoudigd en gestroomlijnd; 4. initiatieven van rederijen die zich toeleggen op de kustvaart, worden gestimuleerd; 5. opleidings-, onderzoeks- en ontwikkelingsprogramma's voor de genoemde vervoerstak worden  ondersteund; 6. het gebruik van de informatietechnologieën ten behoeve van een optimale ontwikkeling van deze  vervoerstak wordt gestimuleerd; G. VERZOEKT DE LID-STATEN: 1. de in de punten C en D genoemde doelstellingen en middelen te ondersteunen; 2. met de Commissie samen te werken bij het scheppen van een communautair kader voor de bevordering  van de kustvaart; 3. maatregelen te nemen ter bevordering van de kustvaart en daarbij rekening te houden met het  actieprogramma dat in de mededeling van de Commissie wordt aanbevolen en hun regionale, lokale en  haveninstanties en maritieme industrieën aan te moedigen dit evenzeer te doen; 4. praktijkgericht overleg te stimuleren, bij voorbeeld via rondetafelconferenties zoals het  Maritime Industries Forum, waarin de rederijen en regionale, lokale en havenautoriteiten  vertegenwoordigd zijn. (1) Doc. COM(92) 494 def. (2) Doc. COM(95) 317 def.",
  "source": "EUR LEX"
}