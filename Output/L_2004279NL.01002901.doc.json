{
  "url": "http://www.w3.org/1999/xhtml\">",
  "content": "L_2004279NL.01002901.xml 28.8.2004 NL Publicatieblad van de Europese Unie L 279/29 BESLUIT VAN DE RAAD van 11 augustus 2004 tot wijziging van de communautaire invoerregeling voor rijst (2004/619/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 133, Gezien het voorstel van de Commissie, Overwegende hetgeen volgt: (1) Op 26 juni 2003 heeft de Raad de Commissie gemachtigd om in het kader van artikel XXVIII van de GATT 1994 onderhandelingen te beginnen met het oog op de wijziging van bepaalde concessies voor rijst. Bijgevolg heeft de Europese Gemeenschap de Wereldhandelsorganisatie (WTO) op 2 juli 2003 in kennis gesteld van haar voornemen om bepaalde in EG-lijst CXL opgenomen concessies te wijzigen. (2) De Commissie heeft deze onderhandelingen gevoerd in overleg met het bij artikel 133 van het Verdrag ingestelde comité en aan de hand van de door de Raad vastgestelde onderhandelingsrichtsnoeren. (3) De Commissie heeft onderhandeld met de Verenigde Staten van Amerika, die een belang van voornaamste leverancier hebben voor producten van GS-code 1006 20 (gedopte rijst) en van belangrijke leverancier voor producten van GS-code 1006 30 (witte rijst), alsmede met Thailand, dat een belang van voornaamste leverancier heeft voor producten van GS-code 1006 30 (witte rijst) en van belangrijke leverancier voor producten van GS-code 1006 20 (gedopte rijst) en met India en Pakistan, die elk een belang van belangrijke leverancier hebben voor producten van GS-code 1006 20 (gedopte rijst). (4) De Commissie heeft de onderhandelingen over een overeenkomst met India met succes afgerond, maar is er niet in geslaagd een aanvaardbare overeenkomst te sluiten met de Verenigde Staten van Amerika en Thailand. (5) Met het oog op de wijziging van bepaalde concessies voor gedopte en witte rijst in de EG-lijst CXL, moet een nieuw invoerrecht voor gedopte en witte rijst worden vastgesteld. (6) Aangezien pas na wijziging van Verordening (EG) nr. 1785/2003 van de Raad van 29 september 2003 houdende een gemeenschappelijke ordening van de rijstmarkt ( 1 ) een nieuw invoerrecht voor gedopte en witte rijst kan worden vastgesteld, moet de Commissie worden gemachtigd tijdelijk van die verordening af te wijken. (7) De voor de tenuitvoerlegging van dit besluit vereiste maatregelen moeten worden vastgesteld overeenkomstig Besluit 1999/468/EG van de Raad van 28 juni 1999 tot vaststelling van de voorwaarden voor de uitoefening van de aan de Commissie verleende uitvoeringsbevoegdheden ( 2 ) , BESLUIT: Artikel 1 Het invoerrecht voor gedopte rijst (GN-code 1006 20) bedraagt 65 EUR/t. Het invoerrecht voor witte rijst (GN-code 1006 30) bedraagt 175 EUR/t. Artikel 2 Voorzover dit nodig is om dit besluit volledig te kunnen toepassen vanaf 1 september 2004, mag de Commissie volgens de in artikel 3, lid 2, van dit besluit bedoelde procedure afwijken van Verordening (EG) nr. 1785/2003 totdat die verordening is gewijzigd, maar uiterlijk tot en met 30 juni 2005. Artikel 3 1.   De Commissie wordt bijgestaan door het Comité van beheer voor granen, dat is ingesteld bij artikel 25 van Verordening (EG) nr. 1784/2003 van 29 september 2003 houdende een gemeenschappelijke ordening der markten in de sector granen ( 3 ) . 2.   Wanneer naar dit lid wordt verwezen, zijn de artikelen 4 en 7 van Besluit 1999/468/EG van toepassing. De in artikel 4, lid 3, van Besluit 1999/468/EG bedoelde termijn wordt vastgesteld op één maand. 3.   Het Comité stelt zijn reglement van orde vast. Gedaan te Brussel, 11 augustus 2004. Voor de Raad De voorzitter B. BOT ( 1 ) PB L 270 van 21.10.2003, blz. 96 . ( 2 ) PB L 184 van 17.7.1999, blz. 23 . ( 3 ) PB L 270 van 21.10.2003, blz. 78 .",
  "source": "EUR LEX"
}