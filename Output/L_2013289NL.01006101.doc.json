{
  "url": "http://www.w3.org/1999/xhtml\">",
  "content": "L_2013289NL.01006101.xml 31.10.2013 NL Publicatieblad van de Europese Unie L 289/61 VERORDENING (EU) Nr. 1069/2013 VAN DE COMMISSIE van 30 oktober 2013 tot wijziging van bijlage II bij Verordening (EG) nr. 1333/2008 van het Europees Parlement en de Raad wat betreft het gebruik van natriumfosfaten (E 339) in natuurlijke darmen voor worsten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, en artikel 30, lid 5, Overwegende hetgeen volgt: (1) Bij bijlage II bij Verordening (EG) nr. 1333/2008 is een EU-lijst vastgesteld van voor gebruik in levensmiddelen goedgekeurde levensmiddelenadditieven en van de gebruiksvoorwaarden daarvoor. (2) Die lijst kan — hetzij op initiatief van de Commissie, hetzij ingevolge een aanvraag — worden gewijzigd overeenkomstig de in artikel 3, lid 1, van Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma’s ( 2 ) vermelde uniforme procedure. (3) Op 26 augustus 2010 is een aanvraag ingediend om het gebruik van natriumfosfaten (E 339) als zuurteregelaar in natuurlijke darmen voor worsten toe te staan. De aanvraag is voorgelegd aan de lidstaten. (4) Natriumfosfaten (E 339) zijn opgenomen in de EU-lijst van levensmiddelenadditieven en mogen worden gebruikt in bepaalde levensmiddelen, maar niet in natuurlijke darmen voor worsten. (5) Belangrijke efficiëntiereducerende mechanische kenmerken van natuurlijke darmen die in de worstenindustrie problemen opleveren, zijn het ontstaan van barsten tijdens het vullen en de verminderde glijcapaciteit (toegenomen kleverigheid) van darmen over de vulhoorn. (6) Aangetoond is dat als zuurteregelaar gebruikte natriumfosfaten (E 339) het glijvermogen van natuurlijke darmen verbeteren, waardoor de worsten gemakkelijker gevuld kunnen worden en de maximale kracht en de breukbelasting in darmen wordt verminderd. (7) De maximale toegestane dagelijkse inname (MTDI) van fosfaten is door het Wetenschappelijk Comité voor de menselijke voeding ( 3 ) vastgesteld op 70 mg/kg lichaamsgewicht. Het door de aanvrager voorgestelde maximumniveau bedraagt 12 600 mg/kg darmen, wat resulteert in een maximale overdracht van fosfaten van darmen in de uiteindelijke worsten van 250 mg/kg. De bijdrage van fosfaten via behandelde natuurlijke darmen zal hoogstens 2,1 % van de MTDI bedragen. Het is daarom aangewezen het gebruik van natriumfosfaten als zuurteregelaar toe te staan om de mechanische eigenschappen van darmen voor worsten te verbeteren. (8) Overeenkomstig artikel 3, lid 2, van Verordening (EG) nr. 1331/2008 moet de Commissie het advies van de Europese Autoriteit voor voedselveiligheid inwinnen met het oog op de bijwerking van de EU-lijst van levensmiddelenadditieven in bijlage II bij Verordening (EG) nr. 1333/2008, tenzij die bijwerking waarschijnlijk geen gevolgen zal hebben voor de gezondheid van de mens. Aangezien de toelating van het gebruik van natriumfosfaten (E 339) ter verbetering van de mechanische eigenschappen van natuurlijke darmen voor worsten een bijwerking van die lijst is die om de bovenvermelde redenen waarschijnlijk geen gevolgen zal hebben voor de gezondheid van de mens, hoeft het advies van de Europese Autoriteit voor voedselveiligheid niet te worden ingewonnen. (9) Bijlage II bij Verordening (EG) nr. 1333/2008 moet daarom dienovereenkomstig worden gewijzigd. (10) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 oktober 2013. Voor de Commissie De voorzitter José Manuel BARROSO ( 1 ) PB L 354 van 31.12.2008, blz. 16 . ( 2 ) PB L 354 van 31.12.2008, blz. 1 . ( 3 ) Verslagen van het Wetenschappelijk Comité voor de menselijke voeding, vijfentwintigste serie (bladzijde 13), 1991, beschikbaar op http://ec.europa.eu/food/fs/sc/scf/reports/scf_reports_25.pdf BIJLAGE In deel E van bijlage II bij Verordening (EG) nr. 1333/2008 wordt de volgende vermelding ingevoegd in de levensmiddelencategorie 08.2.3 „Darmen, afdeklagen en versieringen voor vlees” na de vermelding voor E 338-452: „E 339 Natriumfosfaten 12 600 (4) (80) Alleen in natuurlijke darmen voor worsten (4): Het maximumniveau wordt uitgedrukt als P 2 O 5 (80): Overdracht in het eindproduct mag niet meer bedragen dan 250 mg/kg.”",
  "source": "EUR LEX"
}