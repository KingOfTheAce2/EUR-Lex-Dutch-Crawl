{
  "url": "http://www.w3.org/1999/xhtml\">",
  "content": "L_2021062NL.01000101.xml 23.2.2021 NL Publicatieblad van de Europese Unie L 62/1 GEDELEGEERDE VERORDENING (EU) 2021/277 VAN DE COMMISSIE van 16 december 2020 tot wijziging van bijlage I bij Verordening (EU) 2019/1021 van het Europees Parlement en de Raad betreffende persistente organische verontreinigende stoffen wat betreft de vermelding voor pentachloorfenol en zouten en esters daarvan (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/1021 van het Europees Parlement en de Raad van 20 juni 2019 betreffende persistente organische verontreinigende stoffen ( 1 ) , en met name artikel 15, lid 1, Overwegende hetgeen volgt: (1) Verordening (EU) 2019/1021 geeft uitvoering aan de verbintenissen die de Unie is aangegaan in het kader van het Verdrag van Stockholm inzake persistente organische verontreinigende stoffen ( 2 ) en het Protocol inzake persistente organische verontreinigende stoffen bĳ het Verdrag van 1979 betreffende grensoverschrĳdende luchtverontreiniging over lange afstand ( 3 ) . (2) Krachtens artikel 3, lid 1, van Verordening (EU) 2019/1021 zijn de vervaardiging, het in de handel brengen en het gebruik, als zodanig of in mengsels of voorwerpen, van de in bijlage I bij die verordening opgenomen stoffen verboden, behoudens artikel 4 van die verordening. (3) Pentachloorfenol en zouten en esters daarvan zijn opgenomen in bijlage I bij Verordening (EU) 2019/1021 zonder een grenswaarde voor onopzettelijke sporenverontreiniging (Unintentional Trace Contaminant of UTC). (4) Krachtens artikel 15, lid 1, van Verordening (EU) 2019/1021 is de Commissie bevoegd gedelegeerde handelingen vast te stellen om bestaande vermeldingen in bijlage I te wijzigen teneinde deze aan te passen aan de wetenschappelijke en technische vooruitgang. (5) De Commissie heeft vastgesteld dat pentachloorfenol en zouten en esters daarvan in bepaalde artikelen als onzuiverheid aanwezig zijn, waaronder ingevoerd textiel en teruggewonnen houtspaanders voor de productie van houten platen. (6) Om de recycling van houtspaanders te kunnen voortzetten en de handhaving te vergemakkelijken, moet een UTC-grenswaarde van 5 mg/kg (0,0005 gewichtsprocent) worden vastgesteld voor pentachloorfenol en zouten en esters daarvan. (7) Verordening (EU) 2019/1021 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) 2019/1021 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 december 2020. Voor de Commissie De voorzitter Ursula VON DER LEYEN ( 1 ) PB L 169 van 25.6.2019, blz. 45 . ( 2 ) PB L 209 van 31.7.2006, blz. 3 . ( 3 ) PB L 81 van 19.3.2004, blz. 37 . BIJLAGE In bijlage I, deel A, bij Verordening (EU) 2019/1021 wordt aan de vierde kolom (“Specifieke vrijstelling voor gebruik als tussenproduct of andere specificatie”) van de vermelding voor pentachloorfenol en zouten en esters daarvan, de volgende tekst toegevoegd: “In verband met deze vermelding is artikel 4, lid 1, onder b), van toepassing op concentraties van pentachloorfenol en zouten en esters daarvan van ten hoogste 5 mg/kg (0,0005 gewichtsprocent) wanneer deze voorkomen in stoffen, mengsels of voorwerpen.”.",
  "source": "EUR LEX"
}