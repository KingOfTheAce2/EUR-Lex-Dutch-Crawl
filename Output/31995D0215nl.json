{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995D0215:NL:HTML\">",
  "content": "EUR-Lex - 31995D0215 - NL Avis juridique important | 31995D0215 95/215/EG: Besluit van de Raad van 29 mei 1995 betreffende de sluiting van de Overeenkomst in de vorm van een briefwisseling tussen de Europese Gemeenschap en de Verenigde Staten van Amerika inzake overheidsopdrachten Publicatieblad Nr. L 134 van 20/06/1995 blz. 0025 - 0025 BESLUIT VAN DE RAAD van 29 mei 1995 betreffende de sluiting van de Overeenkomst in de vorm van een briefwisseling tussen de Europese Gemeenschap en de Verenigde Staten van Amerika inzake overheidsopdrachten (95/215/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 57, lid 2, laatste zin, de artikelen 66, 100 A en 113 juncto artikel 228, lid 2, eerste zin, en lid 3, Gezien het voorstel van de Commissie (1), Gezien het advies van het Europees Parlement (2), Overwegende dat de bevoegdheid voor de Gemeenschap om internationale overeenkomsten te sluiten niet alleen voortvloeit uit een nadrukkelijke toekenning door het Verdrag, maar eveneens kan voortvloeien uit andere bepalingen van het Verdrag en uit in het kader van die bepalingen door de instellingen van de Gemeenschap genomen besluiten; Overwegende dat, wanneer er communautaire regels ter verwezenlijking van de doelstellingen van het Verdrag zijn vastgesteld, de Lid-Staten buiten het kader van de gemeenschappelijke instellingen geen verbintenissen meer kunnen aangaan die van invloed kunnen zijn op die regels of die de draagwijdte daarvan kunnen wijzigen; Overwegende dat een deel van de in de Overeenkomst inzake overheidsopdrachten waarover door de Europese Gemeenschap met de Verenigde Staten is onderhandeld, vervatte verbintenissen uit hoofde van artikel 113 van het Verdrag onder de exclusieve bevoegdheid van de Gemeenschap valt; Overwegende dat sommige van de resterende bovengenoemde verbintenissen betrekking hebben op de op basis van de artikelen 57, lid 2, 66 en 100 A, van het Verdrag vastgestelde communautaire regels; Overwegende ten slotte dat artikel 37 van Richtlijn 93/38/EEG (3) de communautaire instellingen uitdrukkelijk de bevoegdheid verleent om met derde landen te onderhandelen over het rechtsstelsel dat van toepassing is op overheidsopdrachten die worden geplaatst door diensten van de Lid-Staten in onder andere de elektriciteits- en de havensector; Overwegende dat de Overeenkomst moet worden goedgekeurd, BESLUIT: Artikel 1 De Overeenkomst in de vorm van een briefwisseling tussen de Europese Gemeenschap en de Verenigde Staten van Amerika inzake overheidsopdrachten wordt namens de Europese Gemeenschap goedgekeurd. De tekst van de Overeenkomst is aan dit besluit gehecht. Artikel 2 De Voorzitter van de Raad wordt gemachtigd de persoon aan te wijzen die bevoegd is de Overeenkomst te ondertekenen teneinde de Europese Gemeenschap te binden. Gedaan te Brussel, 29 mei 1995. Voor de Raad De Voorzitter H. de CHARETTE (1) PB nr. C 291 van 19. 10. 1994, blz. 4. (2) Advies uitgebracht op 19 mei 1995 (nog niet verschenen in het Publikatieblad). (3) Richtlijn 93/38/EEG van de Raad van 14 juni 1993 houdende co√∂rdinatie van de procedures voor het plaatsen van opdrachten in de sectoren water- en energievoorziening, vervoer en telecommunicatie (PB nr. L 199 van 9. 8. 1993, blz. 84).",
  "source": "EUR LEX"
}