{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31993Y0806(01):NL:HTML\">",
  "content": "EUR-Lex - 31993Y0806(01) - NL Avis juridique important | 31993Y0806(01) Resolutie van de Raad van 22 juli 1993 inzake het overzicht van de situatie in de telecommunicatiesector en de noodzaak voor verdere ontwikkeling op die markt Publicatieblad Nr. C 213 van 06/08/1993 blz. 0001 - 0003 RESOLUTIE VAN DE RAAD van 22 juli 1993 inzake het overzicht van de situatie in de telecommunicatiesector en de noodzaak voor verdere ontwikkeling op die markt (93/C 213/01) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Overwegende dat zowel in Richtlijn 90/387/EEG van de Raad van 28 juni 1990 betreffende de totstandbrenging van de interne markt voor telecommunicatiediensten door middel van de tenuitvoerlegging van Open Network Provision (ONP) (1) als in Richtlijn  90/388/EEG van de Commissie van 28 juni 1990 betreffende de mededinging op de markten voor telecommunicatiediensten (2) is bepaald dat in 1992 een evaluatie wordt gemaakt van de situatie waarin de telecommunicatiesector in de Gemeenschap verkeert; Overwegende dat de Commissie op 21 oktober 1992 aan de Raad een mededeling heeft voorgelegd over de situatie in de sector telecommunicatiediensten, waarin in het bijzonder een evaluatie wordt gegeven van de situatie vanuit het oogpunt van de  mededinging, van de vorderingen bij de harmonisatie en de beperkingen aangaande de toegang tot telecommunicatienetwerken, van het effect van die beperkingen op de werking van de interne markt en van de maatregelen die genomen kunnen worden om deze  beperkingen weg te nemen; dat de Commissie de Lid-Staten en de betrokken partijen heeft verzocht hun standpunt over deze mededeling en de daarin vervatte voorstellen mee te delen; Overwegende dat de Commissie voorts op 15 juli 1992 een mededeling aan de Raad heeft voorgelegd, getiteld  \"Naar kostenoriëntering en aanpassing van de tariefstructuren en evaluatie van de telecommunicatietarieven in de Gemeenschap\", waarin de  vorderingen aangaande kostenoriëntering en aanpassing van de tariefstelsels voor telecommunicatiediensten in de Gemeenschap worden behandeld; Overwegende dat het Europees Parlement op 20 april 1993 over beide mededelingen advies heeft uitgebracht; Overwegende dat de Commissie in de resolutie van 17 december 1992 (3) wordt verzocht in overleg met de betrokken partijen de politieke, economische, commerciële en sociale gevolgen te bestuderen van de in de mededeling van de Commissie aangegeven opties  voor de toekomst van de communautaire telecommunicatiedienstenmarkt; dat de Raad de Commissie heeft verzocht op grond van dat overleg een doorzichtige aanpak en een tijdschema uit te werken voor een toekomstig wettelijk kader voor de communautaire  telecommunicatiemarkt, zodat de wetgever en de exploitanten de nodige aanpassingen op nationaal niveau kunnen doorvoeren; Overwegende dat de Raad een ad hoc Hoog Comité van nationale regelgevende instanties heeft ingesteld om de Commissie bij haar taak ter zijde te staan; dat in voornoemde resolutie van 17 november 1992 de Raad het voornemen van de Commissie heeft  toegejuicht om vóór de volgende zitting van de Raad (Ministers bevoegd inzake Telecommunicatie) verslag uit te brengen; Overwegende dat de Commissie een breed georiënteerd overleg heeft gevoerd met alle betrokkenen in de Europese telecommunicatie-industrie en met name het advies van de gebruikers van telecommunicatiediensten, telecommunicatie-exploitanten, fabrikanten  van telecommunicatieapparatuur, dienstverrrichters en vakbonden heeft ontvangen; Overwegende dat de Commissie op de grondslag van dit breed georiënteerde overleg nog een mededeling aan de Raad heeft voorgelegd over de resultaten van het overleg over de evaluatie van de sector telecommunicatiediensten 1992, CONSTATEERT, dat uit het overleg als algemene consensus het volgende naar voren komt: 1. algemeen wordt aanvaard dat liberalisatie van de sector telecommunicatiediensten het onvermijdelijke gevolg is van technologische en marktontwikkelingen; 2. er bestaat de algemene behoefte de financiële stabiliteit van de sector te handhaven en universele dienstverlening te garanderen, terwijl de noodzakelijke aanpassing van de tariefstelsels doorgang vindt; 3. het is noodzakelijk te beschikken over een duidelijk tijdschema voor wijzigingen in de regelgeving met vastomlijnde fasen, ten einde de nodige stabiliteit in de sector te waarborgen; 4. bij de verdere liberalisatie moet een realistische aanpak worden gevolgd, waarbij rekening wordt gehouden met de noodzaak van aanpassingen in de perifere regio's met minder ontwikkelde netwerken; 5. de bestaande regelgeving, en met name Richtlijn 90/388/EEG, moet snel en doeltreffend ten uitvoer worden gelegd; 6. algemeen wordt erkend dat gebruikers, het bedrijfsleven en de Europese economie als geheel belang hebben bij een goed ontwikkelde telecommunicatie-infrastructuur en geavanceerde en efficiënte telecommunicatiediensten; 7. het openstellen van de communautaire telecommunicatiemarkt voor derde landen moet worden gekoppeld aan een vergelijkbare openstelling van de markten in die landen; ERKENT als centrale elementen in de ontwikkeling van een toekomstig regelgevingsbeleid voor de telecommunicatie in de Gemeenschap: 1. de toepassing van maatregelen inzake Open Network Provision (ONP), die de grondslag vormen voor de definitie van universele dienstverlening en een passend kader vormen voor interconnectie, toepassing van het beginsel van wederzijdse erkenning van  nationale vergunningen en machtigingen gebaseerd op geharmoniseerde voorwaarden en met een voorlopige oplossing die stoelt op een één-loket-procedure, alsmede de ontwikkeling van het beleid dat in de resolutie van de Raad van 19 december 1991 (4) inzake  satellietcommunicatie is vastgelegd, in het bijzonder de vaststelling van in dat kader voorgenomen maatregelen; 2. het belang voor de individuele consument en voor het concurrentievermogen van de industrie en de commerciële gebruikers in de Gemeenschap, van een communautair telecommunicatiesysteem dat alle gebruikers, met inbegrip van specifieke maatschappelijke  groeperingen, redelijke en betaalbare toegangs- en gebruiksvergoedingen alsmede een hoge dienstenkwaliteit en technologische innovatie biedt; 3. waar passend, de toepassing door de nationale regelgevende instanties van beginselen inzake toegangsvergoedingen die vooral rekening houden met de noodzaak van tariefaanpassingen en van de universele dienstverlening; 4. de onafhankelijkheid van telecommunicatieorganisaties bij de vaststelling van hun commercieel beleid, onder voorbehoud van passende regulering door de nationale autoriteiten, alsmede de noodzaak dat de telecommunicatieorganisaties het hoofd kunnen  bieden aan de steeds toenemende concurrentie op de wereldmarkt; 5. de noodzaak om, gezien de specifieke omstandigheden in de perifere regio's, de doelstellingen op het gebied van de samenhang van de Gemeenschap in aanmerking te nemen; 6. de gevolgen van de ontwikkeling van transeuropese netwerken op het gebied van telecommunicatie; 7. de noodzaak rekening te houden met veranderingen in de algehele werkgelegenheidssituatie binnen en buiten de telecommunicatiesector; 8. de vaststelling van een samenhangend beleid inzake de telecommunicatie-infrastructuur; 9. de totstandbrenging van een eerlijk internationaal handelsklimaat, met een toegang tot de telecommunicatiemarkten van derde landen die vergelijkbaar is met die in de Gemeenschap; 10. de ontwikkeling van een duidelijk en stabiel regelgevend kader gebaseerd op het subsidiariteitsbeginsel; 11. het belang van mededingingsregels in de nieuwe regelgeving, rekening houdend met de noodzaak van samenwerking bij onder meer de transeuropese diensten, en de situatie van de actoren op de Europese en niet-Europese telecommunicatiemarkten; 12. de blijvende noodzaak van een geharmoniseerde en open markt voor telecommunicatieapparatuur alsmede van een vergelijkbare daadwerkelijke toegang tot de markten in derde landen; BESCHOUWT als belangrijkste doelstellingen van het telecommunicatiebeleid van de Gemeenschap op korte termijn: 1. de aanneming van voorstellen voor regelgeving op het gebied van ONP en satellieten, gecombineerd met een snelle en doeltreffende tenuitvoerlegging van de bestaande communautaire regelgeving op het gebied van telecommunicatiediensten en ONP; 2. de toepassing in de hele Gemeenschap en waar nodig de aanpassing, in het licht van verdere liberalisering, van de ONP-beginselen met betrekking tot de betrokken entiteiten en aspecten zoals universele dienstverlening, interconnectie en  toegangsvergoedingen, alsook de daaruit voortvloeiende kwesties in verband met de voorwaarden waarop de vergunningen worden verleend; 3. de ontwikkeling van een toekomstig communautair beleid op het gebied van mobiele en persoonlijke communicatie, waartoe het aangekondigde Groenboek over mobiele communicatie zal bijdragen; 4. de ontwikkeling van een toekomstig communautair beleid op het gebied van telecommunicatie-infrastructuur en kabeltelevisienetten, waartoe het aangekondigde Groenboek op dit gebied zal bijdragen; 5. het uitwerken van regelingen voor passende maatregelen in verband met de specifieke moeilijkheden van perifere regio's met minder ontwikkelde netwerken. Dergelijke maatregelen moeten, als aanvulling op de nationale financiering, waar passend en met  inachtneming van de op nationaal niveau vastgestelde prioriteiten maximaal gebruik maken van de passende communautaire ondersteuningskaders om bij te dragen tot de ontwikkeling van netwerken en tot een universele dienstverlening in perifere gebieden; 6. het inachtnemen door de Commissie, bij het voorbereiden van de fasen om de doelstellingen van deze resolutie ten uitvoer te leggen, van de specifieke situatie van kleine netwerken; BESCHOUWT als belangrijkste doelstellingen van het telecommunicatiebeleid van de Gemeenschap op korte termijn: 1. de liberalisatie van alle openbare spraaktelefoniediensten, met behoud van de universele dienstverlening; 2. het verzekeren van het evenwicht tussen liberalisatie en harmonisatie in een markt in ontwikkeling; 3. voordat tot volledige liberalisatie van alle openbare spraaktelefoniediensten wordt overgegaan, het onderzoek van de vooruitgang op het gebied van de structurele aanpassingen, met name op het gebied van de tarieven, in de landen die specifieke  problemen ondervinden, ten einde rekening te houden met de situatie van de perifere regio's met minder ontwikkelde netwerken en van erg kleine netwerken, met inbegrip van het vaststellen, in gerechtvaardigde gevallen, van aanvullende overgangsperioden; 4. de ontwikkeling van een toekomstig beleid inzake de telecommunicatie-infrastructuur aan de hand van de resultaten van een breed georiënteerd overleg naar aanleiding van de publikatie van het Groenboek over infrastructuur; NODIGT de Commissie en de Lid-Staten UIT: voort te gaan met het overleg, met name in het kader van het Hoog Comité van nationale regelgevende instanties waarnaar in de resolutie van 17 december 1992 wordt verwezen, ten einde onder meer te komen tot een algemeen en samenhangend kader voor het  telecommunicatiebeleid van de Gemeenschap, daarbij rekening houdend met de wijzigingen in de regelgeving die in deze resolutie worden aangegeven en die gericht zijn op het versterken van het concurrentievermogen van de Europese actoren; DRINGT er bij de Lid-Staten op AAN: a) de geleidelijke heroriëntering van de tarieven op de kosten te bevorderen en door te gaan met de ontwikkeling van de universele dienstverlening aan alle gebruikers tegen redelijke tarieven; b) te zorgen voor de nodige onafhankelijkheid, in financieel en organisatorisch opzicht en ten aanzien van de bedrijfsvoering, van de telecommunicatieorganisaties zodat deze zich kunnen instellen op een concurrerende omgeving; STEUNT het voornemen van de Commissie om: a) vóór 1 januari 1994 een Groenboek over mobiele/persoonlijke communicatie te publiceren; b) vóór 1 januari 1995 een Groenboek te publiceren over het toekomstige beleid inzake telecommunicatie-infrastructuur en kabeltelevisienetten; c) vóór 1 januari 1996 de noodzakelijke wijzigingen in het communautaire regelgevend kader uit te werken, ten einde tegen 1 januari 1998 de volledige liberalisatie van alle spraaktelefoniediensten te verwezenlijken. Ten einde Lid-Staten met minder  ontwikkelde netwerken, dat wil zeggen Spanje, Ierland, Griekenland en Portugal, in staat te stellen om te komen tot de benodigde structurele aanpassingen, met name van de tarieven, wordt aan deze Lid-Staten een aanvullende overgangsperiode die tot vijf  jaar kan duren, toegekend. De Raad neemt kennis van het voornemen van de Commissie om nauw met deze Lid-Staten samen te werken om zo snel mogelijk en op de best mogelijke manier binnen deze periode genoemde aanpassingen te bereiken. Voor erg kleine  netwerken kan - waar gerechtvaardigd - een periode tot twee jaar worden toegekend; BEVESTIGT OPNIEUW: dat de voorwaarden waaronder vóór 1 januari 1998 alle openbare spraaktelefoniediensten worden geliberaliseerd en de vaststelling van een communautair infrastructuurbeleid moeten voortvloeien uit een politiek akkoord waarin wordt voortgebouwd op het  compromis van december 1989, en neemt er nota van dat deze benadering door de Commissie wordt gesteund; VERZOEKT de Commissie verslag uit te brengen aan het Europees Parlement en aan de Raad: a) vóór eind 1994, over de vorderingen bij de uitvoering en de effecten van de in de resolutie genoemde maatregelen; b) vóór eind 1993, over haar voorbereidend beraad over een algemeen en samenhangend kader voor een communautair telecommunicatiebeleid. (1) PB nr. L 192 van 24. 7. 1990, blz. 1. (2) PB nr. L 192 van 24. 7. 1990, blz. 10. (3) PB nr. C 2 van 6. 1. 1993, blz. 5. (4) PB nr. C 8 van 14. 1. 1992, blz. 1.",
  "source": "EUR LEX"
}