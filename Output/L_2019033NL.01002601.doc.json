{
  "url": "http://www.w3.org/1999/xhtml\"><!--",
  "content": "L_2019033NL.01002601.xml 5.2.2019 NL Publicatieblad van de Europese Unie L 33/26 GEDELEGEERDE RICHTLIJN (EU) 2019/176 VAN DE COMMISSIE van 16 november 2018 tot wijziging, met het oog op aanpassing aan de wetenschappelijke en technische vooruitgang, van bijlage III bij Richtlijn 2011/65/EU van het Europees Parlement en de Raad betreffende een vrijstelling voor een toepassing van lood in de metalliseerlaag van bepaalde dioden (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2011/65/EU van het Europees Parlement en de Raad van 8 juni 2011 betreffende beperking van het gebruik van bepaalde gevaarlijke stoffen in elektrische en elektronische apparatuur ( 1 ) , en met name artikel 5, lid 1, onder a), Overwegende hetgeen volgt: (1) Richtlijn 2011/65/EU verplicht lidstaten ervoor te zorgen dat elektrische en elektronische apparatuur die in de handel wordt gebracht geen van de gevaarlijke stoffen bevat die zijn opgenomen in bijlage II bij die richtlijn. Die vereiste geldt niet voor de toepassingen die zijn vermeld in bijlage III bij Richtlijn 2011/65/EU. (2) De verschillende categorieën elektrische en elektronische apparatuur waarop Richtlijn 2011/65/EU van toepassing is (categorieën 1 tot en met 11) zijn opgenomen in bijlage I bij die richtlijn. (3) Lood is opgenomen in bijlage II bij Richtlijn 2011/65/EU, als stof waarvoor beperkingen gelden. Het gebruik van lood in de metalliseerlaag van hoogspanningsdioden met een behuizing op basis van zinkboraatglas werd echter vrijgesteld van de beperking en is momenteel opgenomen in rubriek 37 van bijlage III bij die richtlijn. De vrijstelling voor de categorieën 1 tot en met 7 en 10 was geldig tot 21 juli 2016. (4) De Commissie heeft vóór 21 januari 2015 een aanvraag ontvangen om verlenging van die vrijstelling overeenkomstig artikel 5, lid 5, van Richtlijn 2011/65/EU. De vrijstelling blijft gelden totdat een besluit over die aanvraag is genomen. (5) Hoogspanningsdioden worden gebruikt in externe voedingen van IT- en telecommunicatieapparatuur en in automobielen. Tijdens de fabricage van hoogspanningsdioden lost lood uit de glazen bolletjes op en komt het terecht in de metalliseeroplossing, waardoor de metalliseerlaag van de dioden voor circa 2,5 % uit lood bestaat. Het lood wordt dus niet opzettelijk toegevoegd, maar is het resultaat van contaminatie uit loodhoudend glas. (6) Het is wetenschappelijk en technisch niet haalbaar om contaminatie van de metalliseerlaag te vermijden, en er zijn geen betrouwbare vervangingsmiddelen in de handel. De vrijstelling zwakt de door Verordening (EG) nr. 1907/2006 van het Europees Parlement en de Raad ( 2 ) geboden milieu- en gezondheidsbescherming niet af. Het gebruik van lood in de metalliseerlaag van hoogspanningsdioden met een behuizing op basis van zinkboraatglas voor de categorieën 1 tot en met 7 en 10 moet dus worden verlengd. (7) Aangezien verwijdering van lood door het vermijden van loodcontaminatie voor de betrokken toepassingen nog niet haalbaar is en er nog geen betrouwbare alternatieven op de markt beschikbaar zijn, moet de vrijstelling voor de categorieën 1 tot en met 7 en 10 verlengd voor een duur van maximaal vijf jaar, tot en met 21 juli 2021. Gezien de resultaten van de lopende inspanningen om een betrouwbare vervanger te vinden, is het onwaarschijnlijk dat de duur van de vrijstelling negatieve gevolgen voor de innovatie zal hebben. (8) Voor andere categorieën dan de categorieën 1 tot en met 7 en 10 blijft de huidige vrijstelling gelden gedurende de in artikel 5, lid 2, tweede alinea, van Richtlijn 2011/65/EU vastgestelde perioden. De vervaldata moeten omwille van de duidelijkheid worden opgenomen in bijlage III bij die richtlijn. (9) Richtlijn 2011/65/EU moet derhalve dienovereenkomstig worden gewijzigd, HEEFT DE VOLGENDE RICHTLIJN VASTGESTELD: Artikel 1 Bijlage III bij Richtlijn 2011/65/EU wordt gewijzigd overeenkomstig de bijlage bij deze richtlijn. Artikel 2 1.   De lidstaten zorgen ervoor dat de wettelijke en bestuursrechtelijke bepalingen die nodig zijn om aan deze richtlijn te voldoen uiterlijk op 29 februari 2020 worden vastgesteld en bekendgemaakt. Zij delen de Commissie de tekst van die bepalingen onverwijld mee. Zij passen die bepalingen toe met ingang van 1 maart 2020. Wanneer de lidstaten die bepalingen vaststellen, wordt in de bepalingen zelf of bij de officiële bekendmaking ervan naar deze richtlijn verwezen. De regels voor deze verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mee die zij op het onder deze richtlijn vallende gebied vaststellen. Artikel 3 Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 4 Deze richtlijn is gericht tot de lidstaten. Gedaan te Brussel, 16 november 2018. Voor de Commissie De voorzitter Jean-Claude JUNCKER ( 1 ) PB L 174 van 1.7.2011, blz. 88 . ( 2 ) Verordening (EG) nr. 1907/2006 van het Europees Parlement en de Raad van 18 december 2006 inzake de registratie en beoordeling van en de autorisatie en beperkingen ten aanzien van chemische stoffen (Reach), tot oprichting van een Europees Agentschap voor chemische stoffen ( PB L 396 van 30.12.2006, blz. 1 ). BIJLAGE In bijlage III bij Richtlijn 2011/65/EU wordt rubriek 37 vervangen door: „37 Lood in de metalliseerlaag van hoogspanningsdioden met een behuizing op basis van zinkboraatglas Vervalt op: — 21 juli 2021 voor de categorieën 1 tot en met 7 en 10; — 21 juli 2021 voor de categorieën 8 en 9 met uitzondering van medische hulpmiddelen voor in-vitrodiagnostiek en industriële meet- en regelapparatuur; — 21 juli 2023 voor medische hulpmiddelen voor in-vitrodiagnostiek van categorie 8; — 21 juli 2024 voor industriële meet- en regelapparatuur van categorie 9 en voor categorie 11.”",
  "source": "EUR LEX"
}