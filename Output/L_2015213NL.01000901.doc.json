{
  "url": "http://www.w3.org/1999/xhtml\">",
  "content": "L_2015213NL.01000901.xml 12.8.2015 NL Publicatieblad van de Europese Unie L 213/9 AANBEVELING (EU) 2015/1381 VAN DE COMMISSIE van 10 augustus 2015 betreffende de monitoring van arseen in levensmiddelen DE EUROPESE COMMISSIE, Gezien het Verdrag betreffende de werking van de Europese Unie, en met name artikel 292, Overwegende hetgeen volgt: (1) Arseen is van nature in het milieu aanwezig, met name in de bodem, in het grondwater en in planten. Arseen kent veel verschillende arseenverbindingen. Arseen bevindt zich in het water, de bodem en de aarde. Arseen wordt door alle planten en dieren opgenomen. (2) De belangrijkste negatieve effecten die in verband worden gebracht met een langdurige inname van anorganisch arseen bij de mens zijn huidletsels, kanker, ontwikkelingstoxiciteit, neurotoxiciteit, hart- en vaatziekten, een abnormaal glucosemetabolisme en diabetes. (3) De Commissie heeft de Europese Autoriteit voor voedselveiligheid (EFSA) verzocht een wetenschappelijk advies uit te brengen over de risico's voor de volksgezondheid die verbonden zijn met de aanwezigheid van arseen in levensmiddelen (met inbegrip van drinkwater). (4) In het wetenschappelijke advies van de EFSA ( 1 ) wordt aanbevolen voor de verschillende soorten levensmiddelen speciatiegegevens te verzamelen om de blootstelling via de voeding goed te kunnen evalueren, zodat het risico van de inname van anorganisch arseen nauwkeuriger kan worden beoordeeld, HEEFT DE VOLGENDE AANBEVELING VASTGESTELD: 1. De lidstaten zouden in 2016, 2017 en 2018 de aanwezigheid van arseen in levensmiddelen moeten monitoren. De monitoring zou moeten bestaan uit een grote verscheidenheid aan levensmiddelen die de consumptiegewoonten weerspiegelt, waaronder levensmiddelen zoals granen en producten op basis van granen (met inbegrip van zemelen en kiemen), vruchten- en groentesappen, drinkwater (met inbegrip van gebotteld water), koffie, droge theebladeren, bier, vis en visserijproducten, groenten, algenproducten (waaronder hijiki), melk, zuivelproducten, levensmiddelen bedoeld voor zuigelingen en peuters, voeding voor medisch gebruik en voedingssupplementen, zodat de blootstelling nauwkeurig kan worden ingeschat. 2. De lidstaten zouden de bemonsteringsprocedures vastgesteld in Verordening (EG) nr. 333/2007 van de Commissie ( 2 ) moeten volgen om ervoor te zorgen dat de monsters representatief zijn voor de bemonsterde partij. 3. De lidstaten zouden arseen moeten analyseren, bij voorkeur door het gehalte aan anorganisch arseen en het totaalgehalte aan arseen, en, indien mogelijk, ook andere relevante soorten arseen te bepalen overeenkomstig bijlage III bij Verordening (EG) nr. 882/2004 van het Europees Parlement en de Raad ( 3 ) met gebruikmaking van een analysemethode waarvan is gebleken dat zij betrouwbare resultaten oplevert. 4. De lidstaten zouden aan de EFSA regelmatig op gehele gewichtsbasis uitgedrukte monitoringgegevens moeten verstrekken met de informatie en in het elektronische rapportageformaat dat de EFSA heeft vastgesteld voor invoering van de gegevens in één gegevensbank. Gedaan te Brussel, 10 augustus 2015. Voor de Commissie Vytenis ANDRIUKAITIS Lid van de Commissie ( 1 ) EFSA Panel on Contaminants in the Food Chain (CONTAM); Scientific Opinion on Arsenic in Food. EFSA Journal 2009; 7(10):1351. ( 2 ) Verordening (EG) nr. 333/2007 van de Commissie van 28 maart 2007 tot vaststelling van bemonsteringswijzen en analysemethoden voor de officiële controle op de gehalten aan lood, cadmium, kwik, anorganisch tin, 3-MCPD en benzo(a)pyreen in levensmiddelen ( PB L 88 van 29.3.2007, blz. 29 ). ( 3 ) Verordening (EG) nr. 882/2004 van het Europees Parlement en de Raad van 29 april 2004 inzake officiële controles op de naleving van de wetgeving inzake diervoeders en levensmiddelen en de voorschriften inzake diergezondheid en dierenwelzijn ( PB L 165 van 30.4.2004, blz. 1 ).",
  "source": "EUR LEX"
}