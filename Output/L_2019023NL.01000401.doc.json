{
  "url": "http://www.w3.org/1999/xhtml\">",
  "content": "L_2019023NL.01000401.xml 25.1.2019 NL Publicatieblad van de Europese Unie L 23/4 UITVOERINGSVERORDENING (EU) 2019/108 VAN DE COMMISSIE van 24 januari 2019 tot toelating van een wijziging van de specificaties van het nieuwe voedselingrediënt vetextract uit Antarctisch krill ( Euphausia superba ) krachtens Verordening (EU) 2015/2283 van het Europees Parlement en de Raad en tot wijziging van Uitvoeringsverordening (EU) 2017/2470 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2015/2283 van het Europees Parlement en de Raad van 25 november 2015 betreffende nieuwe voedingsmiddelen, tot wijziging van Verordening (EU) nr. 1169/2011 van het Europees Parlement en de Raad en tot intrekking van Verordening (EG) nr. 258/97 van het Europees Parlement en de Raad en Verordening (EG) nr. 1852/2001 van de Commissie ( 1 ) , en met name artikel 12, Overwegende hetgeen volgt: (1) Bij Verordening (EU) 2015/2283 is vastgesteld dat alleen nieuwe voedingsmiddelen die zijn toegelaten en in de Unielijst zijn opgenomen, in de Unie in de handel mogen worden gebracht. (2) Overeenkomstig artikel 8 van Verordening (EU) 2015/2283 is Uitvoeringsverordening (EU) 2017/2470 van de Commissie ( 2 ) vastgesteld met een Unielijst van toegelaten nieuwe voedingsmiddelen. (3) Krachtens artikel 12 van Verordening (EU) 2015/2283 moet de Commissie beslissen over de toelating en het in de Unie in de handel brengen van een nieuw voedingsmiddel en over de bijwerking van de Unielijst. (4) Bij Beschikking 2009/752/EG van de Commissie ( 3 ) is krachtens Verordening (EG) nr. 258/97 van het Europees Parlement en de Raad ( 4 ) het in de handel brengen van vetextract uit Antarctisch krill ( Euphausia superba ) als nieuw voedselingrediënt voor gebruik in bepaalde voedingsmiddelen en levensmiddelen toegelaten. In die beschikking werd het maximumgehalte aan fosfolipiden vastgesteld op 50 %. (5) Bij Uitvoeringsbesluit (EU) 2016/598 van de Commissie ( 5 ) is krachtens Verordening (EG) nr. 258/97 een vergunning verleend voor een uitbreiding van het gebruik van vetextract uit Antarctisch krill ( Euphausia superba ) als nieuw voedselingrediënt voor gebruik in voedingssupplementen. In dat besluit werd het minimumgehalte aan fosfolipiden vastgesteld op 35 %. (6) Het nieuwe voedselingrediënt „olie rijk aan fosfolipiden van Antarctisch krill ( Euphausia superba )” is door de Finse bevoegde autoriteiten voor het gebruik in bepaalde categorieën voedingsmiddelen toegelaten ( 6 ) . In dat besluit werd het minimumgehalte aan fosfolipiden vastgesteld op 60 %. (7) De voorwaarden voor het gebruik van zowel „olie van Antarctisch krill ( Euphausia superba )” als „olie rijk aan fosfolipiden van Antarctisch krill ( Euphausia superba )” zijn identiek en zijn gebaseerd op de maximumgehalten aan gecombineerd eicosapentaeenzuur en docosahexaeenzuur. Zij verschillen evenwel in het fosfolipidegehalte, dat is vastgesteld op een gehalte tussen 35 en 50 % voor „olie van Antarctisch krill ( Euphausia superba )” en een minimum van 60 % voor „olie rijk aan fosfolipiden van Antarctisch krill ( Euphausia superba )”. Bijgevolg bestrijken de huidige vergunningen niet de fosfolipidegehalten in „olie van Antarctisch krill ( Euphausia superba )” in het bereik van 50 tot 60 %. (8) Op 29 augustus 2018 heeft de onderneming Aker BioMarine A/S (de „aanvrager”) de Commissie overeenkomstig artikel 10, lid 1, van Verordening (EU) 2015/2283 verzocht de specificaties van het nieuwe voedingsmiddel olie van Antarctisch krill ( Euphausia superba ) te wijzigen. De aanvrager heeft gevraagd het maximale fosfolipidegehalte van 50 % tot minder dan 60 % te verhogen en zo het bereik aan fosfolipidegehalten dat momenteel niet is toegelaten, te dekken. (9) De Commissie is van mening dat een veiligheidsbeoordeling van de huidige aanvraag door de Europese Autoriteit voor voedselveiligheid overeenkomstig artikel 10, lid 3, van Verordening (EU) 2015/2283 niet noodzakelijk is, want als bepaalde gehalten aan een bepaald bestanddeel van voedingsmiddelen zijn beoordeeld en als veilig worden beschouwd, zijn lagere gehalten aan hetzelfde bestanddeel ook veilig. De toegestane maximumgehalten aan gecombineerd eicosapentaeenzuur en docosahexaeenzuur zijn dezelfde voor zowel „olie van Antarctisch krill ( Euphausia superba )” als „olie rijk aan fosfolipiden van Antarctisch krill ( Euphausia superba )” op grond van Uitvoeringsverordening (EU) 2017/2470. De voorgestelde wijziging in het fosfolipidegehalte in de specificatie van „olie van Antarctisch krill ( Euphausia superba )” brengt geen wijziging mee van de veiligheidsoverwegingen waarop de vergunning ervoor en de vergunning voor „olie rijk aan fosfolipiden van Antarctisch krill ( Euphausia superba )” zijn gebaseerd en waarin werd geconcludeerd dat zowel fosfolipidegehalten boven als beneden 60 % veilig zijn. (10) De voorgestelde wijziging van de specificaties betreffende het fosfolipidegehalte zal het hiaat aanpakken tussen het fosfolipidegehalte van „olie van Antarctisch krill ( Euphausia superba )” en dat van „olie rijk aan fosfolipiden van Antarctisch krill ( Euphausia superba )”. Daarom is het passend de specificaties van het nieuwe voedingsmiddel olie van Antarctisch krill ( Euphausia superba ) aan te passen aan het voorgestelde fosfolipidegehalte. (11) In de informatie die in de aanvraag is verstrekt, is afdoende onderbouwd dat de voorgestelde wijzigingen van de specificaties van het nieuwe voedselingrediënt „olie van Antarctisch krill ( Euphausia superba )” in overeenstemming zijn met artikel 12, lid 2, van Verordening (EU) 2015/2283. (12) Uitvoeringsverordening (EU) 2017/2470 moet daarom dienovereenkomstig worden gewijzigd. (13) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De vermelding van het nieuwe voedingsmiddel „olie van Antarctisch krill ( Euphausia superba )” op de Unielijst van toegelaten nieuwe voedingsmiddelen overeenkomstig artikel 8 van Verordening (EU) 2015/2283 wordt gewijzigd overeenkomstig de bijlage bij deze verordening. Artikel 2 De bijlage bij Uitvoeringsverordening (EU) 2017/2470 wordt gewijzigd overeenkomstig de bijlage bij deze verordening. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 24 januari 2019. Voor de Commissie De voorzitter Jean-Claude JUNCKER ( 1 ) PB L 327 van 11.12.2015, blz. 1 . ( 2 ) Uitvoeringsverordening (EU) 2017/2470 van de Commissie van 20 december 2017 tot vaststelling van de Unielijst van nieuwe voedingsmiddelen overeenkomstig Verordening (EU) 2015/2283 van het Europees Parlement en de Raad betreffende nieuwe voedingsmiddelen ( PB L 351 van 30.12.2017, blz. 72 ). ( 3 ) Beschikking 2009/752/EG van de Commissie van 12 oktober 2009 tot verlening van een vergunning voor het in de handel brengen van een vetextract uit Antarctisch krill Euphausia superba als nieuw voedselingrediënt krachtens Verordening (EG) nr. 258/97 van het Europees Parlement en de Raad ( PB L 268 van 13.10.2009, blz. 33 ). ( 4 ) Verordening (EG) nr. 258/97 van het Europees Parlement en de Raad van 27 januari 1997 betreffende nieuwe voedingsmiddelen en nieuwe voedselingrediënten ( PB L 43 van 14.2.1997, blz. 1 ). ( 5 ) Uitvoeringsbesluit (EU) 2016/598 van de Commissie van 14 april 2016 tot verlening van een vergunning voor een uitbreiding van het gebruik van vetextract uit Antarctisch krill ( Euphausia superba ) als nieuw voedselingrediënt krachtens Verordening (EG) nr. 258/97 van het Europees Parlement en de Raad ( PB L 103 van 19.4.2016, blz. 34 ). ( 6 ) Brief van 13 mei 2015 (https://ec.europa.eu/food/sites/food/files/safety/docs/novel-food_authorisation_2015_auth-letter_krill-oil_nl.pdf) BIJLAGE De vermelding van „olie van Antarctisch krill ( Euphausia superba )” in tabel 2 (Specificaties) van de bijlage bij Uitvoeringsverordening (EU) 2017/2470 wordt vervangen door: Toegelaten nieuw voedingsmiddel Specificaties „ Olie van Antarctisch krill ( Euphausia superba ) Omschrijving/definitie: Om vetextract uit Antarctisch krill ( Euphausia superba ) te vervaardigen, wordt diepgevroren vermalen krill of gedroogd krillmeel aan vetextractie met een goedgekeurd extractiemiddel (op grond van Richtlijn 2009/32/EG) onderworpen. Eiwitten en krillmateriaal worden door filtratie uit het vetextract verwijderd. Het extractiemiddel en het restwater worden door verdamping verwijderd. Verzepingsgetal: ≤ 230 mg KOH/g Peroxidegetal: ≤ 3 meq O 2 /kg olie Oxidatiestabiliteit: van alle levensmiddelen die olie van Antarctisch krill ( Euphausia superba ) bevatten, moet de oxidatiestabiliteit met geschikte, erkende nationale/internationale testmethoden (bv. AOAC) worden aangetoond. Vocht en vluchtige bestanddelen: ≤ 3 % of 0,6 uitgedrukt als wateractiviteit bij 25 °C Fosfolipiden: ≥ 35 % tot < 60 % Transvetzuren: ≤ 1 % EPA (eicosapentaeenzuur): ≥ 9 % DHA (docosahexaeenzuur): ≥ 5 %”",
  "source": "EUR LEX"
}