{
  "url": "http://www.w3.org/1999/xhtml\">",
  "content": "L_202401459NL.000101.fmx.xml Publicatieblad van de Europese Unie NL L-serie 2024/1459 28.5.2024 UITVOERINGSVERORDENING (EU) 2024/1459 VAN DE COMMISSIE van 27 mei 2024 tot vaststelling van uitvoeringsbepalingen van Verordening (EU) 2023/988 van het Europees Parlement en de Raad wat betreft de uitvoering van de interoperabele interface van de Safety Gate Portal voor aanbieders van onlinemarktplaatsen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2023/988 van het Europees Parlement en de Raad van 10 mei 2023 inzake algemene productveiligheid, tot wijziging van Verordening (EU) nr. 1025/2012 van het Europees Parlement en de Raad en Richtlijn (EU) 2020/1828 van het Europees Parlement en de Raad, en tot intrekking van Richtlijn 2001/95/EG van het Europees Parlement en de Raad en Richtlijn 87/357/EEG van de Raad ( 1 ) , en met name artikel 34, lid 6, Overwegende hetgeen volgt: (1) Krachtens Verordening (EU) 2023/988 moet de Commissie de Safety Gate Portal, de openbare interface van het systeem voor snelle waarschuwingen Safety Gate, onderhouden. (2) Informatie die op de Safety Gate Portal wordt verstrekt, is essentieel voor aanbieders van onlinemarktplaatsen om te voldoen aan een aantal van hun verplichtingen uit hoofde van Verordening (EU) 2023/988, met name die van artikel 22, leden 6 en 7. Bovendien worden aanbieders van onlinemarktplaatsen aangemoedigd producten op te zoeken op de Safety Gate Portal voor zij deze op hun interface plaatsen. (3) Om de naleving door aanbieders van onlinemarktplaatsen te vergemakkelijken en overeenkomstig artikel 34, lid 5, van Verordening (EU) 2023/988 heeft de Commissie een interoperabel interfacesysteem ontwikkeld om aanbieders van onlinemarktplaatsen in staat te stellen hun interfaces te koppelen aan de Safety Gate Portal. Die interoperabele interface moet beschikbaar worden gesteld op de Safety Gate Portal. (4) Aanbieders van onlinemarktplaatsen moeten toegang kunnen krijgen tot het interoperabele interfacesysteem na hun registratie op de Safety Gate Portal overeenkomstig artikel 22, lid 1, van Verordening (EU) 2023/988. (5) Aanbieders van onlinemarktplaatsen mogen alleen via de interoperabele interface informatie ontvangen die openbaar beschikbaar is en reeds op de Safety Gate Portal is gepubliceerd. Zij moeten echter via deze interface bepaalde aspecten van de wijze waarop zij de informatie kunnen downloaden, met inbegrip van de frequentie van de ontvangen informatie, kunnen aanpassen. (6) De in deze verordening vervatte maatregelen zijn in overeenstemming met het advies van het bij artikel 46, lid 1, van Verordening (EU) 2023/988 ingestelde comité inzake algemene productveiligheid, HEEFT DE VOLGENDE VERORDENING VASTGESTELD: Artikel 1 Toegang tot het interoperabele interfacesysteem van de Safety Gate Portal Na registratie bij de Safety Gate Portal overeenkomstig artikel 22, lid 1, van Verordening (EU) 2023/988 kunnen aanbieders van onlinemarktplaatsen hun interfaces aan de Safety Gate Portal koppelen door gebruik te maken van de interoperabele interface. Artikel 2 Informatie ontvangen via de interoperabele interface van de Safety Gate Portal Aanbieders van onlinemarktplaatsen die hun interface hebben gekoppeld aan de interoperabele interface van de Safety Gate Portal overeenkomstig artikel 1 van deze verordening, kunnen informatie downloaden die reeds openbaar is gemaakt op de Safety Gate Portal, overeenkomstig artikel 34, lid 1, van Verordening (EU) 2023/988. Aanbieders van onlinemarktplaatsen kunnen de frequentie en inhoud van de informatie die zij kunnen downloaden, aanpassen overeenkomstig de instructies die de Commissie op de Safety Gate Portal heeft gepubliceerd. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 13 december 2024. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 mei 2024. Voor de Commissie De voorzitter Ursula VON DER LEYEN ( 1 ) PB L 135 van 23.5.2023, blz. 1 , ELI: http://data.europa.eu/eli/reg/2023/988/oj . ELI: http://data.europa.eu/eli/reg_impl/2024/1459/oj ISSN 1977-0758 (electronic edition)",
  "source": "EUR LEX"
}