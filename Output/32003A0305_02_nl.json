{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003A0305(02):NL:HTML\">",
  "content": "EUR-Lex - 32003A0305(02) - NL Avis juridique important | 32003A0305(02) Advies van de Raad van 18 februari 2003 over het geactualiseerde convergentieprogramma van Denemarken voor de periode 2002-2010 Publicatieblad Nr. C 051 van 05/03/2003 blz. 0002 - 0003 Advies van de Raad van 18 februari 2003 over het geactualiseerde convergentieprogramma van Denemarken voor de periode 2002-2010 (2003/C 51/02) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid(1), en met name op artikel 9, lid 3, Gelet op de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: Op 18 februari 2003 heeft de Raad het geactualiseerde convergentieprogramma van Denemarken voor de periode 2002-2010 besproken. Het programma is rijk aan informatie, vooral wat betreft gegevens voor de analyse van de uitdagingen op middellange en lange termijn op het gebied van de openbare financiën; het voldoet aan de gedragscode. Het economisch beleid dat in de geplande maatregelen tot uiting komt, is in overeenstemming met de globale richtsnoeren voor het economisch beleid 2002. De economie heeft zich grotendeels ontwikkeld zoals in de bijwerking 2001 was gepland. De vertraging van de economische groei in 2001 zou leiden tot een groei van 1,1 %, maar de laatste berekeningen geven een resultaat van 1,4 %. Voor 2002 wordt een kleine toename van de groei tot 1,5 % verwacht, hetgeen in overeenstemming is met wat was verwacht in de vorige bijwerking. In 2003 en 2004 zal de groei respectievelijk 1,8 en 2,1 % bedragen en alleen door de binnenlandse vraag worden aangedreven. De Raad merkt op dat de macro-economische prognose plausibel is en in overeenstemming met de najaarsprognose van de Commissie. De Raad stelt met voldoening vast dat Denemarken nog steeds voldoet aan de convergentiecriteria inzake inflatie, lange rente, wisselkoers en openbare financiën. De strategie voor de openbare financiën is vrijwel dezelfde gebleven als in de afgelopen jaren en blijft vooral gericht op houdbaarheid van de openbare financiën op middellange en lange termijn. Basis voor de strategie is nog steeds behoud van begrotingsoverschotten van 1,5 tot 2,5 % van het BBP tot 2010 en bevriezing van de belastingen, welke ook tot doel heeft de uitgaven te beheersen. Om de budgettaire streefcijfers van de prognose voor de middellange termijn te halen, zijn volgens de Deense regering bijkomende hervormingen op de arbeidsmarkt nodig. De Raad stelt met voldoening vast dat de fiscale bevriezing tot dusver voor alle overheidsniveaus is toegepast, een ontwikkeling die in overeenstemming is met de globale richtsnoeren voor het economisch beleid. De Raad merkt met tevredenheid op dat de openbare financiën van Denemarken gezond blijven. Het resultaat van 2001 was beter dan verwacht. Voor 2002-2004 worden begrotingsoverschotten verwacht van 1,6, 1,9 en 2,4 % van het BBP, hetgeen overeenstemt met de ramingen van de Commissie. Voor de rest van de periode (2005-2010) worden overschotten van ongeveer 2 % van het BBP in het vooruitzicht gesteld. De schuld zal naar verwachting afnemen van 44 % van het BBP in 2002 tot 26 % in 2010. De Raad merkt op dat de openbare financiën ook in achterliggende termen tijdens de programmaperiode gezond zullen blijven met overschotten van ongeveer 2 % van het BBP. Denemarken zal dus ruimschoots blijven voldoen aan de eis van het stabiliteits- en groeipact. Of de middellangetermijnstreefcijfers voor de openbare financiën zullen worden gehaald, hangt in hoge mate af van de verwezenlijking van bepaalde ambitieuze doelstellingen voor de arbeidsmarkt, zoals de verhoging van de reeds zeer hoge participatiegraden. De Raad stelt vast dat in het programma wordt erkend dat voor het bereiken van deze doelstellingen verdere hervormingen op de arbeidsmarkt nodig zijn. In vergelijking met de vorige bijwerking zijn de gevolgen van niet-uitvoering van de hervormingen berekend. De Raad is ingenomen met deze vernieuwing en merkt op dat een achteruitgang ten gevolge van het niet-halen van de doelstellingen voor de arbeidsmarkt belangrijke gevolgen kan hebben voor het halen van de geplande ontwikkeling van de openbare financiën. Als de huidige achteruitgang op de arbeidsmarkt aanhoudt, kan dit ook een risico vormen voor de geplande overschotten. Daarom moedigt de Raad de Deense overheid aan deze hervormingen vastberaden ten uitvoer te leggen. De Raad is van oordeel dat de openbare financiën bij het huidige beleid voldoende solide zijn om de budgettaire kosten van de vergrijzing van de bevolking op te vangen, dankzij de begrotingsoverschotten en de geplande accumulatie van nettoactiva bij pensioenfondsen en overheid. De Raad neemt nota van het voornemen van de Deense overheid de belastingquote tegen 2010 te verlagen en is van oordeel dat dit kan worden verwezenlijkt terwijl tegelijk de houdbaarheid van de openbare financiën wordt gegarandeerd. De belastingquote van Denemarken zal echter hoog blijven in vergelijking met die van andere industrielanden, en verdere verlagingen vallen te overwegen in een kader van gezonde openbare financiën. (1) PB L 209 van 2.8.1997.",
  "source": "EUR LEX"
}