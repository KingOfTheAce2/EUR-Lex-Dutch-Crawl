{
  "url": "http://www.w3.org/1999/xhtml\">",
  "content": "L_2013099NL.01001101.xml 9.4.2013 NL Publicatieblad van de Europese Unie L 99/11 VERORDENING (EU) Nr. 318/2013 VAN DE COMMISSIE van 8 april 2013 tot vaststelling van het programma van speciale modules voor de jaren 2016-2018 bij de steekproefenquête naar de arbeidskrachten overeenkomstig Verordening (EG) nr. 577/98 van de Raad (Voor de EER relevante tekst) DE EUROPESE COMMISSIE Gezien het Verdrag betreffende de werking van de Europese Unie, Gezien Verordening (EG) nr. 577/98 van de Raad van 9 maart 1998 betreffende de organisatie van een steekproefenquête naar de arbeidskrachten in de Gemeenschap ( 1 ) , en met name artikel 4, lid 2, Overwegende hetgeen volgt: (1) Overeenkomstig Verordening (EG) nr. 577/98 moeten de elementen van het programma van speciale modules voor de jaren 2016-2018 worden vastgesteld. (2) In de Europa 2020-strategie en het vlaggenschipinitiatief „Jeugd in beweging” wordt ertoe opgeroepen om nadere informatie over de situatie van jongeren op de arbeidsmarkt te verzamelen. De mededeling van de Commissie van 2011 betreffende een „Initiatief „Kansen voor jongeren”” ( 2 ) moedigt aan tot het nemen van maatregelen op Europees niveau op diverse prioritaire gebieden die verband houden met het vinden van een eerste baan. (3) Op basis van de mededeling betreffende een „Small Business Act” ( 3 ) moedigt de mededeling van de Commissie van 2012 „Naar een banenrijk herstel” ( 4 ) , die deel uitmaakt van het werkgelegenheidspakket, aan tot het creëren van banen, met name door het bevorderen en ondersteunen van zelfstandige arbeid. (4) De strategie voor de gelijkheid van vrouwen en mannen, die de periode 2010-2015 bestrijkt ( 5 ) , omvat maatregelen voor de combinatie van werk en gezin als middelen om te komen tot een gelijke mate van economische onafhankelijkheid voor vrouwen en mannen. (5) De in deze verordening vervatte maatregelen zijn in overeenstemming met het advies van het Comité voor het Europees statistisch systeem, HEEFT DE VOLGENDE VERORDENING VASTGESTELD: Artikel 1 Het in de bijlage opgenomen programma van speciale modules voor de jaren 2016-2018 bij de steekproefenquête naar de arbeidskrachten wordt bij dezen vastgesteld. Artikel 2 Deze verordening treedt in werking op de zevende dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 april 2013. Voor de Commissie De voorzitter José Manuel BARROSO ( 1 ) PB L 77 van 14.3.1998, blz. 3 . ( 2 ) Mededeling van de Commissie aan het Europees Parlement, de Raad, het Europees Economisch en Sociaal Comité en het Comité van de Regio’s — Initiatief „Kansen voor jongeren”, vastgesteld op 20.12.2011, COM(2011) 933 final. ( 3 ) Mededeling van de Commissie aan de Raad, het Europees Parlement, het Europees Economisch en Sociaal Comité en het Comité van de Regio’s — „Denk eerst klein” — Een „Small Business Act” voor Europa, vastgesteld op 25.6.2008, COM(2008) 394 final. ( 4 ) Mededeling van de Commissie aan het Europees Parlement, de Raad, het Europees Economisch en Sociaal Comité en het Comité van de Regio’s — „Naar een banenrijk herstel”, vastgesteld op 18.4.2012, COM(2012) 173 final. ( 5 ) Mededeling van de Commissie aan het Europees Parlement, de Raad, het Europees Economisch en Sociaal Comité en het Comité van de Regio’s — Strategie voor de gelijkheid van vrouwen en mannen 2010-2015, vastgesteld op 21.9.2010, COM(2010) 491. BIJLAGE ARBEIDSKRACHTENENQUÊTE Meerjarig programma van speciale modules 1.   JONGEREN OP DE ARBEIDSMARKT Lijst van variabelen : vóór december 2014 vast te stellen. Referentieperiode : 2016. De lidstaten kunnen gegevens voor alle 52 weken of voor het tweede kwartaal van het jaar verstrekken. Betrokken lidstaten en regio’s : alle. Steekproef : de steekproef voor de speciale modules moet voldoen aan de eisen van bijlage I, punt 4, van Verordening (EG) nr. 377/2008 van de Commissie ( 1 ) , d.w.z. dat de steekproef die voor de verzameling van informatie over de speciale modules wordt gebruikt, ook informatie over de structurele variabelen moet verschaffen. Indiening van de resultaten : vóór 31 maart 2017. 2.   ZELFSTANDIGE ARBEID Lijst van variabelen : vóór december 2015 vast te stellen. Referentieperiode : 2017. De lidstaten kunnen gegevens voor alle 52 weken of voor het tweede kwartaal van het jaar verstrekken. Betrokken lidstaten en regio’s : alle. Steekproef : de steekproef voor de speciale modules moet voldoen aan de eisen van bijlage I, punt 4, van Verordening (EG) nr. 377/2008, d.w.z. dat de steekproef die voor de verzameling van informatie over de speciale modules wordt gebruikt, ook informatie over de structurele variabelen moet verschaffen. Indiening van de resultaten : vóór 31 maart 2018. 3.   COMBINATIE VAN WERK EN GEZIN Lijst van variabelen : vóór december 2016 vast te stellen. Referentieperiode : 2018. De lidstaten kunnen gegevens voor alle 52 weken of voor het tweede kwartaal van het jaar verstrekken. Betrokken lidstaten en regio’s : alle. Steekproef : de steekproef voor de speciale modules moet voldoen aan de eisen van bijlage I, punt 4, van Verordening (EG) nr. 377/2008, d.w.z. dat de steekproef die voor de verzameling van informatie over de speciale modules wordt gebruikt, ook informatie over de structurele variabelen moet verschaffen. Indiening van de resultaten : vóór 31 maart 2019. ( 1 ) PB L 114 van 26.4.2008, blz. 57 .",
  "source": "EUR LEX"
}