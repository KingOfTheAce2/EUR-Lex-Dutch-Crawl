{
  "url": "http://www.w3.org/1999/xhtml\">",
  "content": "C_2014247NL.01011501.xml 29.7.2014 NL Publicatieblad van de Europese Unie C 247/115 AANBEVELING VAN DE RAAD van 8 juli 2014 over het nationale hervormingsprogramma 2014 van Slovenië en met een advies van de Raad over het stabiliteitsprogramma van Slovenië voor 2014 2014/C 247/22 DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 121, lid 2, en artikel 148, lid 4, Gezien Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid ( 1 ) , en met name artikel 5, lid 2, Gezien Verordening (EU) nr. 1176/2011 van het Europees Parlement en de Raad van 16 november 2011 betreffende de preventie en correctie van macro-economische onevenwichtigheden ( 2 ) , met name artikel 6, lid 1, Gezien de aanbeveling van de Europese Commissie, Gezien de resoluties van het Europees Parlement, Gezien de conclusies van de Europese Raad, Gezien het advies van het Comité voor de werkgelegenheid, Gezien het advies van het Economisch en Financieel Comité, Gezien het advies van het Comité voor sociale bescherming, Gezien het advies van het Comité voor de economische politiek, Overwegende hetgeen volgt: (1) Op 26 maart 2010 heeft de Europese Raad zijn goedkeuring gehecht aan het voorstel van de Commissie voor een nieuwe groei- en werkgelegenheidstrategie; deze Europa 2020-strategie moet voor betere coördinatie van het economisch beleid zorgen en zich toespitsen op de sleutelgebieden waarop Europa's potentieel voor duurzame groei en concurrentievermogen een krachtige impuls nodig heeft. (2) Op voorstel van de Commissie heeft de Raad op 13 juli 2010 een aanbeveling inzake de globale richtsnoeren voor het economisch beleid van de lidstaten en de Unie (2010-2014) en op 21 oktober 2010 een besluit betreffende de richtsnoeren voor het werkgelegenheidsbeleid van de lidstaten vastgesteld ( 3 ) , die samen de „geïntegreerde richtsnoeren” vormen. De lidstaten werd verzocht in hun nationaal economisch en werkgelegenheidsbeleid met de geïntegreerde richtsnoeren rekening te houden. (3) Op 29 juni 2012 hebben de staatshoofden en regeringsleiders van de lidstaten besloten tot een Pact voor groei en banen, dat een samenhangend kader biedt voor actie op het niveau van de lidstaten, de EU en de eurozone, waarbij alle mogelijke hefbomen, instrumenten en beleidsvormen worden ingezet. Zij hebben bepaald welke maatregelen op het niveau van de lidstaten moeten worden genomen en met name verklaard vastbesloten te zijn om de doelstellingen van de Europa 2020-strategie te verwezenlijken en de landspecifieke aanbevelingen uit te voeren. (4) Op 9 juli 2013 heeft de Raad een aanbeveling ( 4 ) over het nationale hervormingsprogramma voor 2013 van Slovenië aangenomen en een advies over het stabiliteitsprogramma van Slovenië voor de periode 2012-2016 uitgebracht. In overeenstemming met Verordening (EU) nr. 473/2013van het Europees Parlement en de Raad ( 5 ) , heeft de Commissie op 15 november 2013 haar advies over het ontwerpbegrotingsplan van Slovenië voor 2014 gepresenteerd. (5) Op 13 november 2013 heeft de Commissie haar goedkeuring aan de jaarlijkse groeianalyse gehecht en daarmee de aanzet gegeven tot het Europees semester 2014 voor de coördinatie van het economisch beleid. Ook heeft de Commissie op 13 november 2013 op grond van Verordening (EU) nr. 1176/2011 het waarschuwingsmechanismeverslag aangenomen. Daarin werd Slovenië genoemd als een van de lidstaten die aan een diepgaande evaluatie zouden worden onderworpen. (6) Op 20 december 2013 heeft de Europese Raad de prioriteiten inzake financiële stabiliteit, begrotingsconsolidatie en groeibevorderende maatregelen goedgekeurd. Hij benadrukte dat moet worden gestreefd naar gedifferentieerde, groeivriendelijke begrotingsconsolidatie, normalisering van de kredietverschaffing aan de economie, bevordering van groei en concurrentievermogen, aanpakken van de werkloosheid en van de sociale gevolgen van de crisis, en modernisering van de overheidsdiensten. (7) Op 5 maart 2014 heeft de Commissie de uitkomsten gepubliceerd van de diepgaande evaluatie voor Slovenië die zij op grond van artikel 5 van Verordening (EU) nr. 1176/2011 heeft uitgevoerd. Op basis van haar analyse concludeert de Commissie dat Slovenië nog steeds te maken heeft met buitensporige macro-economische onevenwichtigheden die toezicht en voortzetting van strenge beleidsmaatregelen vergen. Hoewel de onevenwichtigheden gedurende 2013 dankzij de macro-economische aanpassing en beleidsmaatregelen van Slovenië zijn verminderd, houdt de omvang van de vereiste correctie toch nog steeds substantiële risico's in. Meer specifiek wordt een zeer nauwlettende aandacht gerechtvaardigd door de risico's die voortkomen uit een door zwakke corporate governance gekenmerkte economische structuur, een hoog niveau van betrokkenheid van de staat bij de economie, verlies van kostenconcurrentievermogen, debt overhang bij de bedrijven en een aanzienlijke stijging van de overheidsschuld. Hoewel aanzienlijke vooruitgang is geboekt met balansherstel bij de banken, is nog vastberaden actie vereist met betrekking tot de volledige implementatie van een uitgebreide strategie van de banksector, met inbegrip van herstructurering, privatisering en verhoogd toezicht. (8) Op 5 maart 2014 stuurde de Commissie Slovenië een autonome aanbeveling, waarin het land werd verzocht volledig te voldoen aan de aanbeveling van de Raad in het kader van het EDP en te rapporteren over de aanvullende maatregelen in een daarvoor bestemd deel van het stabiliteitsprogramma voor 2014. (9) Op 15 april 2014 heeft Slovenië zijn nationale hervormingsprogramma 2014 ingediend en op 24 april 2014 zijn stabiliteitsprogramma 2014. Om met de onderlinge verbanden rekening te houden, zijn beide programma’s terzelfder tijd geëvalueerd. (10) De in het stabiliteitsprogramma 2014 uiteengezette begrotingsstrategie heeft als doel de correctie van het buitensporig tekort tegen 2015 en het bereiken van de middellangetermijndoelstelling tegen 2017. Het stabiliteitsprogramma bevestigt de vorige middellangetermijndoelstelling van een begrotingsevenwicht, wat in overstemming is met de eisen van het stabiliteits- en groeipact. Het (herberekende) structurele saldo zal naar verwachting de middellangetermijndoelstelling echter niet tegen 2017 halen. Het stabiliteitsprogramma beoogt het tekort in 2015 tot onder 3 % van het bbp te brengen, wat overeenstemt met de doelstelling in de aanbeveling inzake de buitensporigtekortprocedure. Voor na 2015 streeft het stabiliteitsprogramma naar een gestage afname van het tekort, om in 2018 uit te komen op een overschot van 0,3 % van het bbp. Het stabiliteitsprogramma gaat ervan uit dat de overheidsschuld in 2015 met 81,1 % van het bbp haar hoogste punt zal bereiken, alvorens in 2016 te dalen tot 76 %. In zijn algemeenheid is de in het stabiliteitsprogramma weergegeven begrotingsstrategie in overeenstemming met de eisen van het stabiliteits- en groeipact. Het aan de begrotingsprognoses van het stabiliteitsprogramma ten grondslag liggende macro-economische scenario, dat is opgesteld door een onafhankelijk instituut (het Instituut voor macro-economische analyse en ontwikkeling) is voorzichtig. In het stabiliteitsprogramma wordt een aantal aanvullende maatregelen vastgesteld die de kloof met de vereiste begrotingsinspanning helpen dichten. Op basis daarvan wordt ervan uitgegaan dat het stabiliteitsprogramma gedeeltelijk heeft beantwoord aan de autonome aanbeveling van de Commissie. Niettemin blijven er neerwaartse risico's aangezien de aan het stabiliteitsprogramma ten grondslag liggende maatregelen onvoldoende gedetailleerd zijn en veel ervan nog moeten worden vastgesteld. Elke eventuele noodzaak tot aanvullende herkapitalisering van banken als gevolg van de kwaliteitsbeoordeling van de activa en de stresstest in Slovenië in 2013, zou de tekort- en de schuldquote vergroten, terwijl de opbrengsten van de succesvolle privatisering van openbare lichamen of overheidsbanken waarmee in de programmaprognoses geen rekening is gehouden, de schuldenlast zouden verlichten. Op grond van de prognose van de Commissie schiet de begrotingsinspanning voor de periode 2013-2014 1,4 % van het bbp tekort ten opzichte van de (gecorrigeerde) wijziging van het structurele saldo en 0,5 % van het bbp te kort ten opzichte van het bedrag van de voorgeschreven maatregelen dat ten tijde van de aanbeveling inzake de buitensporigtekortprocedure noodzakelijk werd geacht. Terwijl het stabiliteitsprogramma uitgaat van een tekort dat overeenstemt met de aanbeveling inzake de buitensporigtekortprocedure, wordt in de voorjaarsprognose 2014 van de Commissiediensten het tekort voor 2015 geraamd op 3,1 % van het bbp. (11) Bovendien zal op basis van de prognose van de Commissie de begrotingsinspanning, zowel gemeten naar de (gecorrigeerde) wijziging van het structureel saldo als naar het onderliggende bedrag van de uit te voeren discretionaire maatregelen, naar verwachting enigszins achterblijven bij het door de Raad voor 2015 aanbevolen niveau. Op grond van haar beoordeling van het stabiliteitsprogramma en de prognose van de Commissie en in aansluiting op Verordening (EG) nr. 1466/97, is de Commissie van mening dat in 2014 en daarna extra inspanningen nodig zijn om ervoor te zorgen dat volledig gevolg wordt gegeven aan de aanbeveling inzake de buitensporigtekortprocedure, met inbegrip van de voorgeschreven structurele inspanning. (12) Met betrekking tot de begrotingsregels keurde het Parlement in 2013 een grondwettelijke basis goed voor de vaststelling van een regel inzake het structurele begrotingssaldo/ overschot van de overheid. De noodzakelijke uitvoeringswetgeving, te weten de nieuwe wetgeving over de budgettaire regel, die in november 2013 ingevoerd had moeten zijn, moet echter nog worden vastgesteld. Met name moet de noodzakelijke wettelijke basis worden vastgesteld voor de rol, de bevoegdheid en de onafhankelijkheid van een functionerende begrotingsraad. Een tijdige voltooiing van een uitgebreide evaluatie van alle uit de begroting gefinancierde uitgaven op een van de terreinen met de hoogste uitgaven, te weten de gezondheidszorg, zou het mogelijk maken maatregelen ter ondersteuning van de begrotingsconsolidatie en mogelijkheden ter verbetering van de doeltreffendheid en kostenefficiëntie vast te stellen. (13) In 2013 werd Slovenië voorgesteld de betaalbaarheid op lange termijn van het pensioenstelsel te versterken en de doeltreffendheid, kostenefficiëntie en kwaliteit van de sector langdurige zorg te verbeteren. Slovenië heeft beperkte vooruitgang geboekt met maatregelen om deze aanbeveling op te volgen. In april 2014 werd een evaluatie van de pensioenhervorming uit 2012 voltooid en de eerste conclusies zijn positief. Hoewel er bepaalde budgettaire besparingen zijn gerealiseerd, is de pensioenhoogte onveranderd gebleven. Slovenië heeft te maken met hoge risico's voor de houdbaarheid van de begroting op de middellange tot lange termijn, hoofdzakelijk vanwege de toenemende uitgaven in verband met de vergrijzing, die het gevolg is van de bevolkingsstructuur van Slovenië. Daarom moeten het pensioenstelsel en het stelsel voor langdurige zorg op de middellange termijn worden hervormd, willen de totale uitgaven op de middellange en lange termijn gestabiliseerd en tegelijkertijd de toereikendheid van de pensioenen en de toegang tot diensten op het gebied van langdurige zorg gewaarborgd worden. De autoriteiten zijn van plan een witboek op te stellen voor een grondige pensioenhervorming. Eind 2013 werd een blauwdruk voor een hervorming van de langdurige zorg goedgekeurd en de daarmee verband houdende wetgeving wordt eind 2014 verwacht. Deze loopt het echter het risico van vertraging omdat de lopende reorganisatie van de ziektekostenverzekering geen gelijke tred houdt. (14) De situatie op de arbeidsmarkt is verslechterd. Het werkloosheidspercentage bereikte in 2013 de 10,3 % en de jeugdwerkloosheid liep in 2013 op tot 21,6 %, terwijl het percentage jongeren dat geen werk heeft en geen onderwijs of opleiding volgt tussen 2011 en 2013 met 2,1 procentpunten is gestegen. De evaluatie van de in 2013 goedgekeurde hervorming van de arbeidsmarkt wijst in de richting van een afnemende segmentatie tussen vaste arbeidsovereenkomsten en arbeidsovereenkomsten voor bepaalde termijn, zij het dat dit gepaard gaat met een toegenomen gebruik van andere vormen van tijdelijke overeenkomsten. Bovendien zijn de effecten van maatregelen ter stimulering van de werkgelegenheid voor ouderen en jongeren nog niet duidelijk. Segmentatie van de arbeidsmarkt wordt ook tegengegaan door een betere regulering van studentenwerk. Een nieuwe wet wacht op goedkeuring, maar er blijft bezorgdheid of deze de tekortkomingen van eerdere regelgeving zal verhelpen. De regering heeft beperkt vooruitgang geboekt met de uitvoering van de aanbeveling van verleden jaar inzake het minimumloon, dat nog steeds alleen voor inflatie wordt geïndexeerd, terwijl de wet inzake het minimumloon ook indexatie op grond van andere economische omstandigheden toelaat. Er is beperkte vooruitgang geboekt met de ontwikkeling van doeltreffende en op maat gesneden actieve arbeidsmarktbeleidsmaatregelen en met het aanpakken van het feit dat het aanbod van vaardigheden niet aansluit op de vraag. (15) De regering heeft aanzienlijke vooruitgang geboekt met het opvolgen van de aanbevelingen met betrekking tot de stabiliteit binnen de banksector door het uitvoeren van een geloofwaardige doorlichting van de kwaliteit van de activa en een stresstest, prompte herkapitaliseringen en de overdracht van oninbare leningen aan de Bank Asset Management Company. Het werk is echter bij lange na nog niet voltooid en voor de voltooiing en uitvoering van een omvangrijke strategie voor de banksector, zoals aangekondigd in december 2013, met inbegrip van herstructurering, privatisering en versterkt toezicht, is doortastend optreden nodig. Het aantal oninbare leningen binnen het banksysteem blijft hoog. Daarom is het van belang dat banken een interne saneringscapaciteit voor oninbare leningen opbouwen, onder meer door versterking van het interne beheer van activa en herstructureringseenheden, teneinde oninbare leningen sneller te verwerken en daarbij de recuperatiewaarde te maximaliseren en levensvatbare ondernemingen te behouden. Elke verdere overdracht van oninbare leningen aan de Bank Asset Management Company moet zorgvuldig worden opgezet teneinde de snelle en efficiënte herstructurering van bedrijfskredieten te bevorderen, met name in geval van ingewikkelde, onderling verbonden groepsleningen. Een uitgebreide managementstrategie en een uitgebreid bedrijfsplan die invulling zullen geven aan de aflossingsdoelstellingen voor de Bank Asset Management Company worden verwacht. Voortbouwend op de lessen die zijn getrokken uit de doorlichting van de kwaliteit van de activa en de stresstest worden verdere krachtige maatregelen ter verbetering van governance en toezicht voor alle banken en met name de banken die in handen van de staat blijven, gewaarborgd door een versterking van het risicobeheer, een verbetering van processen voor de goedkeuring van kredieten en een verbetering van de kwaliteit en beschikbaarheid van gegevens, met het oogmerk het aantal oninbare leningen te verminderen en toekomstige risico's in te dammen. (16) De regering heeft bescheiden vooruitgang geboekt met de uitvoering van de aanbevelingen inzake de corporate governance van overheidsbedrijven, die goed zijn voor één zesde van de totale toegevoegde waarde en een complex geheel vormen van nationale banken, verzekeringsgroepen en niet-financiële vennootschappen, met aanzienlijke wederzijdse participaties. De mate waarin de staat invloed heeft, schept aanzienlijke risico's voor de overheidsfinanciën, zowel direct als indirect, als gevolg van de aansprakelijkheid voor zekerheden. Een samenhangende strategie voor het beheer van overheidsbedrijven zou, gekoppeld aan een verbeterde corporate governance een gunstiger klimaat scheppen voor het aantrekken van buitenlandse directe investeringen. Hoewel de eerste stappen werden gezet door in mei 2013 een eerste lijst op te stellen van 15 versneld te privatiseren ondernemingen, is de vooruitgang tot nog toe zeer verschillend geweest en bestaat er een aanzienlijk gevaar dat uiterste termijnen niet zullen worden gehaald. De nieuwe wetgeving die ten grondslag ligt aan de Sloveense overheidsholding, een vehikel voor de consolidatie van het beheer van overheidsparticipaties, liep enige vertraging op en werd pas in april 2014 ingevoerd. Een brede strategie en een nauwkeurige classificatie van kern- en niet-kernactiva, met inbegrip van die welke voor privatisering zijn aangewezen, wordt verwacht. Er dienen passende maatregelen vastgesteld en uitgevoerd te worden om het herstructureringsproces te waarborgen en te waarborgen dat de doelstellingen daarvan, waaronder de maximalisering van de recuperatiewaarde voor crediteuren, worden bereikt en er dient een lijst te opgesteld te worden van de meeste dringende herstructureringszaken waar snel moeten worden gesaneerd. (17) Het insolventiekader werd in 2013 gewijzigd om de tijdige afwikkeling te vergemakkelijken van oninbare leningen, maar het nieuwe kader blijft grotendeels onbeproefd. Een hoge schuldenlast en financiële moeilijkheden hebben de mogelijkheden van de bedrijfssector om in toekomstige projecten te investeren, beperkt. De hoogst noodzakelijke financiële en operationele herstructurering van de bedrijfssector op grote schaal moet nog beginnen. Er is een geconsolideerd overzicht van de diverse kredietblootstellingen binnen het bankstelsel nodig om de sanering te kunnen versnellen van oninbare leningen en om de onderhandelingen over herstructurering te bevorderen, met name in geval van ingewikkelde, onderling verweven groepsleningen. Een gecentraliseerde taskforce met ervaren vertegenwoordigers van alle belanghebbenden zou het initiatief kunnen nemen tot ondersteuning en bespoediging van dit proces. Het is van cruciaal belang dat ondertussen diverse lopende dringende zaken die bij de Bank Asset Management Company zijn ondergebracht, snel en doeltreffend worden afgewikkeld. (18) Ondanks zijn potentieel heeft Slovenië een van de laagste percentages buitenlandse directe investeringen in de Unie (34,1 % van het bbp tegenover een gemiddelde van 47,1 % van het bbp in de EU in 2012). Hoewel privatisering en bedrijfsherstructurering private investeerders veel nieuwe mogelijkheden bieden, is aangetoond dat Slovenië door de onvoldoende ontwikkeling van het bedrijfsklimaat en de bedrijfscultuur daarvan niet optimaal kan profiteren. In 2012 is een proces van deregulering van gereglementeerde beroepen begonnen en tot nog toe is het aantal gereglementeerde beroepen afgenomen van 323 tot 262. Een verdere deregulering van gereglementeerde beroepen zou bijdragen tot een toename van het aantal nationale en buitenlandse dienstverleners en zo bijdragen tot meer concurrentie. Er zijn mogelijkheden voor een grotere samenhang tussen maatregelen ter verbetering van het bedrijfsklimaat en ondernemersactiviteiten. In dit opzicht zal de op handen zijnde strategie voor slimme specialisatie voor de periode 2014-2020 in het kader van de Europese investerings- en structuurfondsen, een mogelijkheid bieden om de nadruk te leggen op cruciale maatregelen, zoals het creëren van verhandelbare, innovatieve producten. (19) De voorbereiding van voorstellen voor een uitgebreide hervorming van de Sloveense publieke sector bevindt zich in een vroeg stadium (deze moeten tegen januari 2015 worden goedgekeurd). Slovenië moet in dit kader de kwaliteit en geloofwaardigheid van het openbaar bestuur herstellen. Slovenië heeft enige vooruitgang geboekt met de verbetering van de kwaliteit van het rechtssysteem en het aantal aanhangige zaken verminderd. Een hervorming van het systeem voor het beheer van dossiers in handels- en burgerlijke zaken heeft de werking van de rechterlijke organisatie verbeterd. Recente positieve ontwikkelingen op het gebied van civiele en handelsgeschillen hebben zich voortgezet. (20) In de context van het Europees semester heeft de Commissie een brede analyse van het economisch beleid van Slovenië verricht. Zij heeft zowel het stabiliteitsprogramma als het nationale hervormingsprogramma beoordeeld. Daarbij heeft zij niet alleen gekeken naar de relevantie ervan voor een houdbaar budgettair en sociaaleconomisch beleid in Slovenië, maar is zij ook nagegaan of de EU-regels en richtsnoeren in acht zijn genomen, gezien de noodzaak de algemene economische governance van de Unie te versterken door middel van een EU-inbreng in toekomstige nationale besluiten. Haar aanbevelingen in het kader van het Europees semester worden in de onderstaande aanbevelingen 1 tot en met 8 weergegeven. In het licht van deze beoordeling heeft de Raad het stabiliteitsprogramma van Slovenië onderzocht. (21) In het licht van deze beoordeling heeft de Raad het stabiliteitsprogramma onderzocht. Zijn advies ( 6 ) daarover is met name in de onderstaande aanbeveling 1 weergegeven. (22) In het licht van de diepgaande evaluatie van de Commissie en deze beoordeling heeft de Raad het nationale hervormingsprogramma en het stabiliteitsprogramma onderzocht. Zijn aanbevelingen op grond van artikel 6 van Verordening (EU) nr. 1176/2011 zijn in de onderstaande aanbevelingen 1 tot en met 8 weergegeven. (23) In de context van het Europees semester heeft de Commissie tevens een analyse van het economisch beleid van de eurozone als geheel verricht. Op basis hiervan heeft de Raad specifieke aanbevelingen gericht tot de lidstaten die de euro als munt hebben ( 7 ) . Als een van de landen die de euro als munt hebben, dient ook Slovenië erop toe te zien dat aan deze aanbevelingen volledig en tijdig uitvoering wordt gegeven, BEVEELT AAN dat Slovenië in de periode 2014-2015 actie zou moeten ondernemen om: 1. de begrotingsstrategie voor het jaar 2014 en daarna te versterken met voldoende specifieke structurele maatregelen om ervoor te zorgen dat het buitensporig tekort tegen 2015 duurzaam wordt gecorrigeerd door de structurele aanpassingsinspanning te verwezenlijken die is uiteengezet in de aanbeveling van de Raad in het kader van de buitensporig tekortprocedure; duurzame correctie van de budgettaire onevenwichtigheden vereist een geloofwaardige tenuitvoerlegging van ambitieuze structurele hervormingen die het aanpassingsvermogen van de economie vergroten en de groei en werkgelegenheid bevorderen; na de correctie van het buitensporig tekort een structurele aanpassing na te streven van minstens 0,5 % van het bbp per jaar en van een hoger percentage bij gunstige economische omstandigheden of ervoor te zorgen dat aan de schuldregel wordt voldaan teneinde de hoge overheidsschuldquote duurzaam naar beneden af te buigen; ter verbetering van de geloofwaardigheid van het begrotingsbeleid de invoering te voltooien van een regel inzake het structurele begrotingssaldo/overschot van de overheid, het begrotingskader voor de middellange termijn bindend, volledig en transparant te maken en zo spoedig mogelijk de nodige wettelijke basis vast te stellen voor een functionerende begrotingsraad, waarbij de bevoegdheden daarvan in het kader van de begrotingsprocedure moeten worden vastgesteld en duidelijke procedures voor het toezicht op de begrotingsresultaten worden ingevoerd; uiterlijk eind 2014 een uitgebreide controle te beginnen van uitgaven op het niveau van de centrale en lokale overheid, directe en indirecte begunstigden van de begroting en gemeentelijke aanbieders van voorzieningen en diensten op het gebied van gezondheidszorg, teneinde in 2015 en daarna besparingen op de begroting te verwezenlijken; 2. op basis van de openbare raadpleging overeenstemming te bereiken over maatregelen om de betaalbaarheid van het pensioenstelsel en de toereikendheid van de pensioenen na 2020 te waarborgen, met inbegrip van aanpassingen van de voornaamste parameters, zoals een koppeling tussen de wettelijke pensioenleeftijd en toename van levensverwachting en het aanmoedigen van particuliere bijdragen aan de tweede pijler van het pensioenstelsel; de leeftijdsgerelateerde uitgaven voor langdurige zorg te beteugelen door de zorg vooral de meest behoeftigen ten goede te laten komen en het accent bij zorgverlening te verplaatsen van institutionele zorg naar thuiszorg; 3. na raadpleging van de sociale partners en in overeenstemming met nationale praktijken tegen eind 2014 een breed sociaal akkoord tot stand te brengen dat waarborgt dat loonontwikkelingen, met inbegrip van die van het minimumloon, het concurrentievermogen, de binnenlandse vraag en het scheppen van banen bevorderen; de samenstelling van het minimumloon opnieuw vast te stellen en het indexatiesysteem van dat loon te herzien; maatregelen te nemen voor verdere vermindering van segmentatie, met name met betrekking tot efficiëntere stimulansen voor de aanwerving van jongere en oudere werknemers en het gebruik van civielrechtelijke overeenkomsten; de wet inzake studentenwerk goed te keuren; voorgang te geven aan maatregelen voor het bereiken van niet-registreerde jongeren, waarbij ervoor wordt gezorgd dat openbare diensten voor arbeidsvoorziening over toereikende capaciteiten beschikken; teneinde de werkgelegenheid van laaggeschoolde en oudere werknemers te vergroten, de werkomgeving aan te passen aan de toename van de duur van het beroepsleven, middelen te concentreren op op maat gesneden maatregelen voor een actief arbeidsmarktbeleid en de effectiviteit van deze maatregelen te vergroten; het feit dat het aanbod van vaardigheden niet aansluit op de vraag aan te pakken door beroepsonderwijs- en beroepsopleiding aantrekkelijker te maken en door de samenwerking met de relevante belanghebbenden bij de beoordeling van de behoeften van de arbeidsmarkt verder te ontwikkelen; 4. de privatisering van de NKBM volgens plan in 2014 te voltooien, Abanka voor te bereiden op de privatisering in 2015 en door te gaan met de prompte uitvoering van de plannen voor herstructurering van de banken die staatssteun hebben ontvangen en de noodzakelijke consolidering van de banksector; op basis van de lessen die zijn getrokken uit de doorlichting van de kwaliteit van de activa en de stresstest het uitgebreide actieplan voor banken in augustus 2014 te voltooien en daarbij ook specifieke maatregelen te nemen ter verbetering van governance, toezicht, risicobeheer, procedures voor goedkeuring van kredieten en de kwaliteit en beschikbaarheid van gegevens; de capaciteit van banken te versterken voor het saneren van oninbare leningen door het interne beheer van activa te versterken en herstructureringseenheden; het mandaat van de Bank Asset Management Company te verduidelijken door tegen september 2014 een uitgebreide managementstrategie en een uitgebreid bedrijfsplan te publiceren, waarin de rol van deze instelling bij de herstructurering van haar activa en haar aflossingsdoelstellingen, begrotingen, plannen voor beheer van activa en verwachte opbrengsten nauwkeurig worden omschreven en daarbij te zorgen voor passende middelen; 5. door te gaan met de uitvoering binnen de vastgestelde termijnen van de in 2013 aangekondigde privatiseringen; een strategie vast te stellen voor de Sloveense overheidsholding met een duidelijke classificatie van de activa, in overeenstemming met het tijdspad en de definities die zijn neergelegd in de wet inzake de Sloveense overheidsholding van 2014; tegen november 2014 zich te verplichten tot een schema voor afstoting op korte-termijn (een horizon van één tot twee jaar) van een aantal welbepaalde activa, met een duidelijk tijdspad; dit volledig operationeel te maken als een vehikel voor het beheer van activa die in overheidshanden blijven en het afstoten van de activa die op grond van de beheershandelingen geoormerkt zijn, binnen de bij wet voorgeschreven termijnen; tegen september 2014 een corporate-governancecode voor overheidsbedrijven vast te stellen en uit te voeren, teneinde een professioneel, transparant en onafhankelijk beheer te waarborgen; 6. tegen eind 2014 een masterplan voor bedrijfsherstructurering te voltooien met duidelijke prioriteiten en een doeltreffende uitvoeringsprocedure; een centrale taskforce op te zetten voor bedrijfsherstructurering, die toezicht houdt op het algehele herstructureringsproces en dit coördineert, de noodzakelijke deskundigheid, richtsnoeren en adviezen biedt en het proces van onderhandeling tussen alle belanghebbenden bevordert; een lijst op te stellen van de meest urgente herstructureringszaken en daarbij de recuperatiewaarde voor crediteuren te maximaliseren; het gebruik te bevorderen van de beschikbare juridische mechanismen en internationale beste praktijken bij alle belanghebbenden bij het herstructureringsproces; tegen september 2014 de recente wijzigingen in de insolventiewetgeving te evalueren en daarbij bereid te zijn alle noodzakelijke aanvullende maatregelen in te voeren; de lengte verder te verminderen van rechtszaken in eerste aanleg in burgerlijke en handelsgeschillen, met inbegrip van zaken waarop de insolventiewetgeving van toepassing is, en het aantal aanhangige zaken verder te doen afnemen, met name zaken op het gebied van handhaving en insolventie; 7. de belemmeringen terug te dringen voor het doen van zaken in Slovenië op gebieden die voor de economische ontwikkeling belangrijk zijn en daardoor het land aantrekkelijker te maken voor buitenlandse directe investeringen, met name door een versnelde liberalisering van gereglementeerde beroepen en een vermindering van de administratieve last, zoals door soepelere vergunningsregelingen; te zorgen voor voldoende begrotingsautonomie voor het agentschap voor bescherming van de mededinging en de institutionele onafhankelijkheid van dit agentschap te vergroten; de prioriteiten te stroomlijnen van en te zorgen voor samenhang tussen de strategie voor onderzoek en innovatie van 2011 en de strategie voor industriebeleid van 2013 enerzijds en de aanstaande strategieën inzake slimme specialisatie en vervoer anderzijds en te zorgen voor de prompte uitvoering en de beoordeling van de effectiviteit daarvan; 8. actieve maatregelen te nemen ter bestrijding van corruptie, waarbij de transparantie en verantwoordingsplicht worden vergroot en externe procedures voor de evaluatie van prestaties en kwaliteitscontrole worden ingevoerd. Gedaan te Brussel, 8 juli 2014. Voor de Raad De voorzitter P. C. PADOAN ( 1 ) PB L 209 van 2.8.1997, blz. 1 . ( 2 ) PB L 306 van 23.11.2011, blz. 25 . ( 3 ) Gehandhaafd voor 2014 bij Besluit 2014/322/EU van de Raad van 6 mei 2014 betreffende de richtsnoeren voor het werkgelegenheidsbeleid van de lidstaten ( PB L 165 van 4.6.2014, blz. 49 ). ( 4 ) PB C 217 van 30.7.2013, blz. 75 . ( 5 ) Verordening (EU) nr. 473/2013van het Europees Parlement en de Raad van 21 mei 2013 betreffende gemeenschappelijke voorschriften voor het monitoren en beoordelen van ontwerpbegrotingsplannen en voor het garanderen van de correctie van buitensporige tekorten van de lidstaten van de eurozone ( PB L 140 van 27.5.2013, blz. 11 ). ( 6 ) Krachtens artikel 5, lid 2, van Verordening (EG) nr. 1466/97. ( 7 ) Zie bladzijde 141 van dit Publicatieblad.",
  "source": "EUR LEX"
}