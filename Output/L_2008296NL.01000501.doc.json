{
  "url": "http://www.w3.org/1999/xhtml\">",
  "content": "L_2008296NL.01000501.xml 5.11.2008 NL Publicatieblad van de Europese Unie L 296/5 VERORDENING (EG) N r. 1082/2008 VAN DE COMMISSIE van 4 november 2008 tot opening van een nieuw onderzoek ten behoeve van een nieuwe exporteur betreffende Verordening (EG) nr. 192/2007 van de Raad tot instelling van een definitief antidumpingrecht op de invoer van polyethyleentereftalaat uit onder meer Maleisië, tot intrekking van het recht ten aanzien van één exporteur in dat land en tot registratie van de invoer DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 384/96 van de Raad van 22 december 1995 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) („de basisverordening”), en met name op artikel 11, lid 4, Overwegende hetgeen volgt: A.   VERZOEK OM EEN NIEUW ONDERZOEK (1) De Commissie heeft een verzoek ontvangen om op grond van artikel 11, lid 4, van de basisverordening een nieuw onderzoek te openen ten behoeve van een nieuwe exporteur. Het verzoek werd ingediend door Eastman Chemical (Malaysia) SDN.BHD („de indiener van het verzoek”), een producent/exporteur in Maleisië („het betrokken land”). B.   PRODUCT (2) Het nieuwe onderzoek heeft betrekking op polyethyleentereftalaat met een viscositeitsgetal van 78ml/g of meer volgens ISO-norm 1628-5, momenteel ingedeeld onder GN-code 3907 60 20, van oorsprong uit Maleisië („het betrokken product”). C.   BESTAANDE MAATREGELEN (3) Bij Verordening (EG) nr. 192/2007 van de Raad ( 2 ) werd een definitief antidumpingrecht van 160,1 EUR/ton ingesteld op het betrokken product van oorsprong uit Maleisië, dat door de indiener van het verzoek wordt vervaardigd. Voor enkele in die verordening met name genoemde ondernemingen geldt een individueel antidumpingrecht. D.   MOTIVERING VAN HET NIEUWE ONDERZOEK (4) De indiener van het verzoek beweert dat hij het betrokken product niet naar de Gemeenschap heeft uitgevoerd in het onderzoektijdvak waarop de antidumpingmaatregelen zijn gebaseerd, dat wil zeggen in de periode van 1 oktober 1998 tot en met 30 september 1999 („het oorspronkelijke onderzoektijdvak”) en dat hij niet verbonden is met een producent/exporteur van het product die aan bovengenoemde antidumpingmaatregelen is onderworpen. (5) De indiener van het verzoek beweert voorts dat hij pas na het oorspronkelijke onderzoektijdvak begonnen is met de uitvoer van het betrokken product naar de Gemeenschap. E.   PROCEDURE (6) De bekende betrokken communautaire producenten zijn van het bovenstaande verzoek in kennis gesteld en hebben daarop kunnen reageren. Er werden geen opmerkingen ontvangen. (7) Na onderzoek van het beschikbare bewijsmateriaal is de Commissie tot de conclusie gekomen dat dit toereikend is om overeenkomstig artikel 11, lid 4, van de basisverordening een nieuw onderzoek ten behoeve van een nieuwe exporteur te openen teneinde een individuele dumpingmarge voor de indiener van het verzoek te kunnen vaststellen, indien zou blijken dat het door hem vervaardigde betrokken product met dumping in de Gemeenschap wordt ingevoerd. (8) Indien blijkt dat de indiener van het verzoek aan de voorwaarden voor de vaststelling van een individueel recht voldoet, kan het noodzakelijk zijn het recht te wijzigen dat momenteel van toepassing is op het betrokken product afkomstig van ondernemingen die niet met naam zijn vermeld in artikel 1 van Verordening (EG) nr. 192/2007. a) Vragenlijsten Om de inlichtingen te verkrijgen die zij voor het onderzoek nodig acht, zal de Commissie de indiener van het verzoek een vragenlijst toezenden. b) Schriftelijk en mondeling verstrekken van informatie Belanghebbenden wordt verzocht hun standpunt schriftelijk uiteen te zetten en bewijsmateriaal te verstrekken. Bovendien kan de Commissie belanghebbenden horen die hierom schriftelijk verzoeken en die kunnen aantonen dat er bijzondere redenen zijn om hen te horen. Er wordt op gewezen dat de meeste in de basisverordening vermelde procedurele rechten slechts kunnen worden uitgeoefend indien de betrokkenen zich binnen de bij onderhavige verordening vastgestelde termijn kenbaar maken. F.   INTREKKING VAN HET RECHT EN REGISTRATIE VAN DE INVOER (9) Op grond van artikel 11, lid 4, van de basisverordening moet het antidumpingrecht worden ingetrokken ten aanzien van het betrokken product dat door de indiener van het verzoek wordt vervaardigd en naar de Gemeenschap uitgevoerd. Tevens moet de invoer van dit product overeenkomstig artikel 14, lid 5, van de basisverordening worden geregistreerd zodat eventueel met terugwerkende kracht antidumpingrechten kunnen worden geheven vanaf de datum van opening van dit nieuwe onderzoek, indien uit het onderzoek blijkt dat de indiener van het verzoek het betrokken product met dumping in de Gemeenschap invoert. In dit stadium kan geen raming worden gemaakt van het bedrag dat de indiener van het verzoek in de toekomst eventueel verschuldigd zal zijn. G.   TERMIJNEN (10) Voor een behoorlijk bestuur moeten termijnen worden vastgesteld waarbinnen: a) belanghebbenden zich bij de Commissie kenbaar kunnen maken, hun standpunt schriftelijk kunnen uiteenzetten en hun antwoorden op de in artikel 4, lid 1, van deze verordening genoemde vragenlijst en alle andere gegevens die zij voor het onderzoek nuttig achten, kunnen inzenden; b) belanghebbenden schriftelijk kunnen verzoeken door de Commissie te worden gehoord. H.   NIET-MEDEWERKING (11) Indien een belanghebbende binnen de vastgestelde termijnen toegang tot de nodige gegevens weigert, deze niet verstrekt of het onderzoek aanmerkelijk belemmert, kunnen overeenkomstig artikel 18 van de basisverordening aan de hand van de beschikbare gegevens conclusies worden getrokken, zowel in positieve als in negatieve zin. (12) Wanneer blijkt dat een belanghebbende onjuiste of misleidende informatie heeft verstrekt, wordt deze informatie buiten beschouwing gelaten en kan overeenkomstig artikel 18 van de basisverordening gebruik worden gemaakt van de beschikbare gegevens. Indien een belanghebbende geen of slechts gedeeltelijk medewerking verleent en de bevindingen daarom overeenkomstig artikel 18 van de basisverordening op de beschikbare gegevens worden gebaseerd, kunnen de resultaten voor deze belanghebbende minder gunstig zijn dan indien hij wel medewerking had verleend. I.   VERWERKING VAN PERSOONSGEGEVENS (13) Persoonsgegevens die in het kader van dit onderzoek worden verzameld, zullen worden behandeld in overeenstemming met Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( 3 ) . J.   HOORDER (14) Indien belanghebbenden van mening zijn dat zij bij de uitoefening van hun recht van verweer moeilijkheden ondervinden, kunnen zij vragen dat de hoorder van DG Handel wordt ingeschakeld. Hij fungeert als tussenpersoon tussen de belanghebbenden en de diensten van de Commissie en kan zo nodig aanbieden te bemiddelen over procedurele kwesties aangaande de bescherming van de belangen van de belanghebbenden tijdens dit onderzoek, met name voor kwesties inzake toegang tot het dossier, vertrouwelijkheid, verlenging van termijnen en behandeling van schriftelijke en/of mondelinge opmerkingen. Belanghebbenden vinden nadere informatie en contactgegevens op de webpagina’s van de hoorder op de website van DG Handel (http://ec.europa.eu/trade), HEEFT DE VOLGENDE VERORDENING VASTGESTELD: Artikel 1 Op grond van artikel 11, lid 4, van Verordening (EG) nr. 384/96 wordt een nieuw onderzoek betreffende Verordening (EG) nr. 192/2007 geopend om vast te stellen of en in welke mate voor polyethyleentereftalaat met een viscositeitsgetal van 78 ml/g of meer volgens ISO-norm 1628-5, ingedeeld onder GN-code 3907 60 20 (aanvullende Taric-code A898), van oorsprong uit Maleisië, geproduceerd en naar de Gemeenschap uitgevoerd door Eastman Chemical (Malaysia) SDN.BHD, het bij Verordening (EG) nr. 192/2007 ingestelde antidumpingrecht moet gelden. Artikel 2 Het bij Verordening (EG) nr. 192/2007 ingestelde antidumpingrecht wordt ingetrokken ten aanzien van het in artikel 1 omschreven product. Artikel 3 Overeenkomstig artikel 14, lid 5, van Verordening (EG) nr. 384/96 wordt de douaneautoriteiten opgedragen de nodige maatregelen te nemen om de invoer van het in artikel 1 omschreven product te registreren. De registratie wordt negen maanden na de datum van inwerkingtreding van deze verordening beëindigd. Artikel 4 1.   Belanghebbenden die wensen dat bij het onderzoek met hun opmerkingen rekening wordt gehouden, moeten, tenzij anders vermeld, binnen veertig dagen na de inwerkingtreding van deze verordening contact met de Commissie opnemen, hun standpunt schriftelijk uiteenzetten en de antwoorden op de in overweging 10, onder a), van deze verordening genoemde vragenlijst en eventuele andere gegevens verstrekken. Verzoeken om door de Commissie te worden gehoord, moeten schriftelijk binnen dezelfde termijn van veertig dagen worden ingediend. 2.   Alle opmerkingen en verzoeken moeten schriftelijk (niet elektronisch, tenzij anders vermeld) worden toegezonden met opgave van naam, adres, e-mailadres en telefoon- en fax van de belanghebbende. Alle schriftelijke opmerkingen, met inbegrip van de in deze verordening gevraagde informatie, antwoorden op de vragenlijst en correspondentie die door belanghebbenden op vertrouwelijke basis worden verstrekt, moeten van het opschrift „Limited” ( 4 ) zijn voorzien en moeten overeenkomstig artikel 19, lid 2, van Verordening (EG) nr. 384/96 vergezeld gaan van een niet-vertrouwelijke versie met de vermelding „FOR INSPECTION BY INTERESTED PARTIES”. Alle informatie over deze kwestie en verzoeken om te worden gehoord moeten aan het volgende adres worden gericht: Commissie Directoraat-generaal Handel Directoraat H Kamer N-105 4/92 B-1049 Brussel Fax (32-2) 295 65 05 Artikel 5 Deze verordening treedt in werking op de dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 november 2008. Voor de Commissie Catherine ASHTON Lid van de Commissie ( 1 ) PB L 56 van 6.3.1996, blz. 1 . ( 2 ) PB L 59 van 27.2.2007, blz. 1 . ( 3 ) PB L 8 van 12.1.2001, blz. 1 . ( 4 ) Dit betekent dat het document uitsluitend voor intern gebruik bestemd is. Het document is beschermd krachtens artikel 4 van Verordening (EG) nr. 1049/2001 van het Europees Parlement en de Raad ( PB L 145 van 31.5.2001, blz. 43 ). Het document is vertrouwelijk in de zin van artikel 19 van Verordening (EG) nr. 384/96 van de Raad ( PB L 56 van 6.3.1996, blz. 1 ) en artikel 6 van de WTO-overeenkomst betreffende de toepassing van artikel VI van de GATT 1994 (antidumpingovereenkomst).",
  "source": "EUR LEX"
}