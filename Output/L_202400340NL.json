{
  "url": "http://www.w3.org/1999/xhtml\"><!--",
  "content": "L_202400340NL.000101.fmx.xml Publicatieblad van de Europese Unie NL Serie L 2024/340 24.1.2024 UITVOERINGSBESLUIT (EU) 2024/340 VAN DE COMMISSIE van 22 januari 2024 betreffende de harmonisatie van de voorwaarden inzake het gebruik van radiospectrum voor mobiele communicatiediensten aan boord van vaartuigen in de Unie en tot intrekking van Besluit 2010/166/EU (Kennisgeving geschied onder nummer C(2024) 236) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Beschikking nr. 676/2002/EG van het Europees Parlement en de Raad van 7 maart 2002 inzake een regelgevingskader voor het radiospectrumbeleid in de Europese Gemeenschap (Radiospectrumbeschikking) ( 1 ) , en met name artikel 4, lid 3, Overwegende hetgeen volgt: (1) Door vaartuigen ook van 5G-connectiviteit te voorzien, verbeteren de communicatiediensten voor reizigers, wordt de recentst beschikbare technologie gebruikt en wordt een efficiënt spectrumgebruik gewaarborgd. Zo wordt bijgedragen tot de verwezenlijking van de doelstellingen van het 5G-actieplan en de strategie van de Commissie inzake connectiviteit, zoals uiteengezet in de mededeling “Connectiviteit voor een competitieve digitale eengemaakte markt — Naar een Europese gigabitmaatschappij” ( 2 ) en geactualiseerd in de mededeling “Digitaal kompas 2030: de Europese aanpak voor het digitale decennium” ( 3 ) en Besluit (EU) 2022/2481 van het Europees Parlement en de Raad ( 4 ) . (2) Bij Besluit 2010/166/EU van de Commissie ( 5 ) zijn de technische voorwaarden voor het gebruik van radiospectrum in de 900 MHz-frequentieband (880-915 MHz- en 925-960 MHz-frequentiebanden), de 1 800 MHz-frequentieband (1 710-1 785 MHz- en 1 805-1 880 MHz-frequentiebanden), de gepaarde terrestrische 2 GHz-frequentieband (1 920-1 980 MHz- en 2 110-2 170 MHz-frequentiebanden) en de gepaarde 2,6 GHz-frequentieband (2 500-2 570 MHz- en 2 620-2 690 MHz-frequentiebanden) geharmoniseerd. Dat heeft de werking van mobiele communicatiediensten aan boord van vaartuigen (MCV-diensten) in de Unie met verschillende technologieën mogelijk gemaakt en de toepasselijke geharmoniseerde technische voorwaarden vastgesteld. (3) In Besluit 2010/166/EU werd de lidstaten verzocht om toezicht te houden op het gebruik van de frequentiebanden door systemen die MCV-diensten leveren in hun territoriale wateren, met name wat de voortdurende relevantie van alle in dat besluit vermelde voorwaarden en gevallen van schadelijke interferentie betrof. De lidstaten moesten bij de Commissie ook een verslag over hun bevindingen indienen en de Commissie moest in voorkomend geval overgaan tot een herziening van Besluit 2010/166/EU. (4) Op 16 augustus 2022 heeft de Commissie overeenkomstig artikel 4, lid 2, van Beschikking nr. 676/2002/EG aan de Europese conferentie van post- en telecommunicatieadministraties (CEPT) een mandaat verstrekt voor het onderzoek naar en de ontwikkeling van geharmoniseerde technische voorwaarden om 5G-technologie op te nemen en zo de uitrol van geavanceerde MCV-diensten in de Unie te vergemakkelijken. (5) Naar aanleiding van dat mandaat heeft de CEPT op 10 maart 2023 verslag nr. 83 aangenomen. Daarin zijn geharmoniseerde technische voorwaarden opgenomen voor 5G New Radio (5G NR) van niet-actieve antennesystemen (non-AAS) aan boord van vaartuigen in de 1 800 MHz- en de gepaarde 2,6 GHz-frequentiebanden. (6) In het verslag wordt geconcludeerd dat vergelijkbare technische en regelgevingsvoorwaarden die op MCV Long Term Evolution (LTE)-systemen van toepassing waren, ook op MCV 5G NR van non-AAS-systemen kunnen worden toegepast ter bescherming van zowel LTE als 5G NR terrestrische mobiele netwerken. (7) De in het verslag aanbevolen geharmoniseerde technische voorwaarden vormen de technische basis voor dit besluit voor 5G NR van non-AAS aan boord van vaartuigen in de 1 800 MHz- en de gepaarde 2,6 GHz-frequentiebanden. De geharmoniseerde technische voorwaarden van Besluit 2010/166/EU moeten dienovereenkomstig worden gewijzigd, met inachtneming van een technologie- en dienstenneutrale aanpak krachtens Richtlijn (EU) 2018/1972 van het Europees Parlement en de Raad ( 6 ) . (8) Met het oog op de juridische samenhang en duidelijkheid en overeenkomstig de beginselen van betere regelgeving moet Besluit 2010/166/EU, dat verwijzingen naar Besluit 2011/251/EU van de Commissie ( 7 ) (ingetrokken bij Besluit (EU) 2022/173 van de Commissie ( 8 ) ) bevat, bij dit besluit worden ingetrokken en vervangen. (9) Met het oog op de juridische duidelijkheid moeten de bij Besluit 2010/166/EU vastgestelde uitvoeringsdata worden gehandhaafd. Evenzo moet Aanbeveling 2010/167/EU van de Commissie ( 9 ) ten aanzien van dit besluit van toepassing blijven, aangezien Besluit 2010/166/EU bij dit besluit wordt ingetrokken en vervangen. (10) Dit besluit legt de lidstaten die geen territoriale wateren hebben geen verplichtingen op. Het doet geen afbreuk aan de machtiging van MCV-diensten, die buiten het toepassingsgebied van dit besluit valt, maar wel kunnen maatregelen van de lidstaten nodig zijn overeenkomstig de EU-wetgeving inzake vaartuigen die onder hun vlag varen. (11) De technische specificaties van de MCV moeten worden geëvalueerd om te waarborgen dat zij voortdurend aansluiten bij de technologische vooruitgang en de ontwikkelingen van de markt. (12) De in dit besluit vastgestelde maatregelen zijn in overeenstemming met het advies van het Radiospectrumcomité, HEEFT HET VOLGENDE BESLUIT VASTGESTELD: Artikel 1 Bij dit besluit worden geharmoniseerde technische voorwaarden voor de beschikbaarheid en het efficiënte gebruik van de 900 MHz-, 1 800 MHz-, gepaarde terrestrische 2 GHz- en gepaarde 2,6 GHz-frequentiebanden vastgesteld voor systemen die mobiele communicatiediensten aan boord van vaartuigen binnen de territoriale wateren van de lidstaten in de Unie leveren. Artikel 2 Voor de toepassing van dit besluit wordt verstaan onder: 1. “mobiele communicatiediensten aan boord van vaartuigen (MCV-diensten)”: elektronischecommunicatiediensten in de zin van artikel 2, punt 4), van Richtlijn (EU) 2018/1972 die geleverd worden door een onderneming om personen aan boord van een vaartuig in staat te stellen te communiceren via openbare communicatienetwerken met gebruikmaking van een systeem overeenkomstig artikel 3 zonder rechtstreekse verbindingen met terrestrische mobiele netwerken tot stand te brengen; 2. “de 900 MHz-frequentieband”: de 880-915 MHz-frequentieband voor uplink (verzending vanaf eindapparatuur en ontvangst door basisstation) en de 925-960 MHz-frequentieband voor downlink (verzending vanaf basisstation en ontvangst door eindapparatuur); 3. “de 1 800 MHz-band”: de 1 710-1 785 MHz-frequentieband voor uplink (verzending vanaf eindapparatuur en ontvangst door basisstation) en de 1 805-1 880 MHz-frequentieband voor downlink (verzending vanaf basisstation en ontvangst door eindapparatuur); 4. “de gepaarde terrestrische 2 GHz-frequentieband”: de 1 920-1 980 MHz-frequentieband voor uplink (verzending vanaf eindapparatuur en ontvangst door basisstation) en de 2 110-2 170 MHz-frequentieband voor downlink (verzending vanaf basisstation en ontvangst door eindapparatuur); 5. “de gepaarde 2,6 GHz-frequentieband”: de 2 500-2 570 MHz-frequentieband voor uplink (verzending vanaf eindapparatuur en ontvangst door basisstation) en de 2 620-2 690 MHz-frequentieband voor downlink (verzending vanaf basisstation en ontvangst door eindapparatuur); 6. “op interferentievrije en onbeschermde basis”: het feit dat MCV-diensten geen schadelijke interferentie bij enige andere radiocommunicatiedienst mogen veroorzaken en dat MCV-diensten geen aanspraak kunnen maken op bescherming tegen schadelijke interferentie die wordt veroorzaakt door andere radiocommunicatiediensten; 7. “territoriale wateren”: op te vatten in de zin van de definitie van het Verdrag van de Verenigde Naties inzake het recht van de zee; 8. “ontvangststation aan boord van vaartuigen”: een mobiele picocel aan boord van een vaartuig ter ondersteuning van mobiele diensten krachtens de bijlage bij dit besluit. Artikel 3 1.   De lidstaten stellen ten minste 2 MHz spectrum beschikbaar in de uplink-richting en in het dienovereenkomstig gepaard spectrum in de downlink-richting binnen de 900 MHz- en/of de 1 800 MHz-frequentieband voor de in de bijlage opgenomen mobiele systemen die op interferentievrije en onbeschermde basis MCV-diensten leveren in hun territoriale wateren. 2.   De lidstaten stellen ten minste 5 MHz spectrum beschikbaar in de uplink-richting en in het dienovereenkomstig gepaard spectrum in de downlink-richting binnen de gepaarde terrestrische 2 GHz-frequentieband en binnen de 1 800 MHz- en gepaarde 2,6 GHz-frequentieband voor de in de bijlage opgenomen mobiele systemen die op interferentievrije en onbeschermde basis MCV-diensten leveren in hun territoriale wateren. 3.   De lidstaten waarborgen dat de in de leden 1 en 2 genoemde systemen aan de in de bijlage vastgestelde voorwaarden en uitvoeringstermijnen voldoen. Artikel 4 De lidstaten houden toezicht op het gebruik van de frequentiebanden door de in de artikel 3, leden 1 en 2, genoemde systemen die MCV-diensten leveren in hun territoriale wateren, met name wat de voortdurende relevantie van de in artikel 3 en de bijlage vermelde voorwaarden en gevallen van schadelijke interferentie betreft. Artikel 5 De lidstaten dienen bij de Commissie een verslag in over hun bevindingen met betrekking tot het in artikel 4 bedoelde toezicht. De Commissie gaat in voorkomend geval over tot een herziening van dit besluit. Artikel 6 Besluit 2010/166/EU wordt ingetrokken. Artikel 7 Dit besluit is gericht tot de lidstaten. Gedaan te Brussel, 22 januari 2024. Voor de Commissie Thierry BRETON Lid van de Commissie ( 1 ) PB L 108 van 24.4.2002, blz. 1 . ( 2 ) COM(2016) 587. ( 3 ) COM(2021) 118. ( 4 ) Besluit (EU) 2022/2481 van het Europees Parlement en de Raad van 14 december 2022 tot vaststelling van het beleidsprogramma voor het digitale decennium tot 2030 ( PB L 323 van 19.12.2022, blz. 4 ). ( 5 ) Besluit 2010/166/EU van de Commissie van 19 maart 2010 betreffende de harmonisatie van de voorwaarden inzake het gebruik van radiospectrum voor mobiele communicatiediensten aan boord van vaartuigen (MCV-diensten) in de Europese Unie ( PB L 72 van 20.3.2010, blz. 38 ). ( 6 ) Richtlijn (EU) 2018/1972 van het Europees Parlement en de Raad van 11 december 2018 tot vaststelling van het Europees wetboek voor elektronische communicatie ( PB L 321 van 17.12.2018, blz. 36 ). ( 7 ) Uitvoeringsbesluit 2011/251/EU van de Commissie van 18 april 2011 tot wijziging van Beschikking 2009/766/EG betreffende de harmonisatie van de 900 MHz- en de 1 800 MHz-frequentieband voor terrestrische systemen die pan-Europese elektronischecommunicatiediensten kunnen verschaffen in de Gemeenschap ( PB L 106 van 27.4.2011, blz. 9 ). ( 8 ) Uitvoeringsbesluit (EU) 2022/173 van de Commissie van 7 februari 2022 betreffende de harmonisatie van de 900 MHz- en 1 800 MHz-frequentiebanden voor terrestrische systemen die elektronischecommunicatiediensten kunnen verschaffen in de Unie en tot intrekking van Beschikking 2009/766/EG ( PB L 28 van 9.2.2022, blz. 29 ). ( 9 ) Aanbeveling 2010/167/EU van de Commissie van 19 maart 2010 inzake machtiging van systemen voor mobiele communicatiediensten aan boord van vaartuigen (MCV-diensten) ( PB L 72 van 20.3.2010, blz. 42 ). BIJLAGE Systemen die in de territoriale wateren van de lidstaten van de Unie MCV-diensten verlenen, en de voorwaarden waaraan die systemen moeten voldoen om schadelijke interferentie met terrestrische mobiele netwerken te voorkomen 1.   Lijst van systemen bedoeld in artikel 3, lid 1 Tabel 1 Systeem Uitvoeringstermijn Gsm conform de door ETSI gepubliceerde gsm-normen, met name EN 301 502  en EN 301 511 , of equivalente specificaties. 20 maart 2011 2.   Lijst van systemen bedoeld in artikel 3, lid 2 Tabel 2 Systeem Toegestane frequentiebanden Uitvoeringstermijn UMTS conform de door ETSI gepubliceerde UMTS-normen, met name EN 301 908 -1, EN 301 908 -2, EN 301 908 -3 en EN 301 908 -11, of equivalente specificaties. Gepaarde terrestrische 2 GHz-frequentieband 2 augustus 2017 LTE conform de door ETSI gepubliceerde LTE-normen, met name EN 301 908 -1, EN 301 908 -13, EN 301 908 -14 en EN 301 908 -15, of equivalente specificaties. 1 800  MHz-frequentieband alsmede gepaarde 2,6 GHz-frequentieband 2 augustus 2017 5G NR non-AAS conform de door ETSI gepubliceerde 5G NR-normen, met name EN 301 908 -24 en EN 301 908 -25, of equivalente specificaties. 1 800  MHz-frequentieband alsmede gepaarde 2,6 GHz-frequentieband Zo spoedig mogelijk en uiterlijk zes maanden na de kennisgeving van dit besluit. 3.   Technische parameters 1) De voorwaarden waaraan moet worden voldaan door gsm-systemen in de 900 MHz- en de 1 800 MHz-frequentieband die MCV-diensten leveren in de territoriale wateren van de lidstaten om schadelijke interferentie met terrestrische mobiele netwerken te voorkomen, zijn de volgende: a) het systeem dat MCV-diensten levert, wordt niet binnen een afstand van twee zeemijl ( 1 ) van de basislijn gebruikt, in de zin van het Verdrag van de Verenigde Naties inzake het recht van de zee; b) in het bereik tussen twee en twaalf zeemijl van de basislijn word(t)(en) alleen (een) binnenantenne(s) bij basisstations aan boord van vaartuigen gebruikt; c) limieten die voor mobiele eindstations moeten worden ingesteld wanneer die aan boord van vaartuigen en voor basisstations aan boord van vaartuigen gebruikt worden: Parameter Omschrijving Zendvermogen/vermogensdichtheid Voor mobiele eindstations die aan boord van vaartuigen worden gebruikt en door het basisstation in vaartuigen in de 900 MHz-frequentieband worden gecontroleerd, is het maximaal uitgestraald uitgangsvermogen vastgesteld op: 5 dBm Voor mobiele eindstations die aan boord van vaartuigen worden gebruikt en door het basisstation in vaartuigen in de 1 800  MHz-frequentieband worden gecontroleerd, is het maximaal uitgestraald uitgangsvermogen vastgesteld op: 0 dBm Voor basisstations aan boord van vaartuigen is de maximale vermogensdichtheid gemeten in externe zones van het vaartuig, gecorrigeerd voor een meetantenne met een antennewinst van 0 dBi: -80 dBm/200 kHz Voorschriften voor toegang tot en bezetting van het kanaal Om interferentie te onderdrukken, moeten technieken worden gebruikt die ten minste even goed presteren als de volgende op gsm-normen gebaseerde onderdrukkingsfactoren: — tussen twee en drie zeemijlen van de basislijn moet de gevoeligheid van de ontvangstapparatuur en de drempel voor het verbreken van de verbinding (ACCMIN ( 2 ) - en min RXLEV ( 3 ) -niveau) van het mobiele eindstation dat gebruikt wordt aan boord van het vaartuig gelijk aan of hoger zijn dan -70 dBm/200 kHz en tussen drie en twaalf zeemijl van de basislijn gelijk aan of hoger dan -75 dBm/200 kHz; — in de uplink-richting van het MCV-systeem moet onderbroken zending ( 4 ) geactiveerd zijn; — de timing advance ( 5 ) -waarde van het basisstation aan boord van vaartuigen moet op de minimale waarde zijn ingesteld. 2) De voorwaarden waaraan moet worden voldaan door UMTS-systemen in de gepaarde terrestrische 2 GHz-frequentieband die MCV-diensten leveren in de territoriale wateren van de lidstaten om schadelijke interferentie met terrestrische mobiele netwerken te voorkomen, zijn de volgende: a) het systeem dat MCV-diensten levert, wordt niet binnen een afstand van twee zeemijl van de basislijn gebruikt, in de zin van het Verdrag van de Verenigde Naties inzake het recht van de zee; b) in het bereik tussen twee en twaalf zeemijl van de basislijn word(t)(en) alleen (een) binnenantenne(s) bij basisstations aan boord van vaartuigen gebruikt; c) er mag slechts een bandbreedte tot maximaal 5 MHz (duplex) worden gebruikt; d) limieten die voor mobiele eindstations moeten worden ingesteld wanneer die aan boord van vaartuigen en voor basisstations aan boord van vaartuigen gebruikt worden: Parameter Omschrijving Zendvermogen/vermogensdichtheid Voor mobiele eindstations die uitzenden in de 1 920 -1 980  MHz-frequentieband, worden gebruikt aan boord van vaartuigen en worden gecontroleerd door het basisstation in vaartuigen dat uitzendt in de 2 110 -2 170  MHz-frequentieband, is het maximaal uitgestraald uitgangsvermogen vastgesteld op: 0 dBm/5 MHz Emissies aan dek De emissie van basisstations aan boord van vaartuigen is gelijk aan of lager dan -102 dBm/5 MHz (Common Pilot Channel) Voorschriften voor toegang tot en bezetting van het kanaal Tussen twee en twaalf zeemijl van de basislijn moeten de kwaliteitscriteria (minimaal vereist ontvangen signaalniveau in de cel) gelijk aan of hoger zijn dan: -87 dBm/5 MHz De PLMN-selectietimer (“Public Land Mobile Network”) wordt op tien minuten ingesteld. De parameter betreffende timing advance wordt ingesteld naargelang van een celbereik voor het verdeeld antennesysteem betreffende MCV dat gelijk is aan 600 m. De RRC-gebruikersinactiviteitsreleasetimer (“Radio Resource Control”) wordt op twee seconden ingesteld. Geen overeenstemming met terrestrische netwerken De centrale draaggolffrequentie voor MCV mag niet met de draaggolffrequenties van terrestrische netwerken overeenstemmen. 3) De voorwaarden waaraan moet worden voldaan door LTE non-AAS-systemen in de 1 800 MHz- en de gepaarde 2,6 GHz-frequentieband die MCV-diensten leveren in de territoriale wateren van de lidstaten om schadelijke interferentie met terrestrische mobiele netwerken te voorkomen, zijn de volgende: a) het systeem dat MCV-diensten levert, wordt niet binnen een afstand van vier zeemijl van de basislijn gebruikt, in de zin van het Verdrag van de Verenigde Naties inzake het recht van de zee; b) in het bereik tussen vier en twaalf zeemijl van de basislijn word(t)(en) alleen (een) binnenantenne(s) bij basisstations aan boord van vaartuigen gebruikt; c) per frequentieband (1 800 MHz en gepaarde 2,6 GHz) mag slechts een bandbreedte tot maximaal 5 MHz (duplex) worden gebruikt; d) limieten die voor mobiele eindstations moeten worden ingesteld wanneer die aan boord van vaartuigen en voor basisstations aan boord van vaartuigen gebruikt worden: Parameter Omschrijving Zendvermogen/vermogensdichtheid Voor mobiele eindstations die aan boord van vaartuigen worden gebruikt en door het basisstation in vaartuigen in de 1 800  MHz-frequentieband en de gepaarde 2,6 GHz-frequentieband worden gecontroleerd, is het maximaal uitgestraald uitgangsvermogen vastgesteld op: 0 dBm Emissies aan dek De emissie van basisstations aan boord van vaartuigen is gelijk aan of lager dan -98 dBm/5 MHz (gelijkwaardig aan -120 dBm/15 kHz). Voorschriften voor toegang tot en bezetting van het kanaal Tussen vier en twaalf zeemijl van de basislijn moeten de kwaliteitscriteria (minimaal vereist ontvangen signaalniveau in de cel) gelijk aan of hoger zijn dan -83 dBm/5 MHz (gelijkwaardig aan -105 dBm/15 kHz) De PLMN-selectietimer (“Public Land Mobile Network”) wordt op tien minuten ingesteld. De parameter betreffende timing advance wordt ingesteld naargelang van een celbereik voor het verdeeld antennesysteem betreffende MCV dat gelijk is aan 400 m. De RRC-gebruikersinactiviteitsreleasetimer (“Radio Resource Control”) wordt op twee seconden ingesteld. Geen overeenstemming met terrestrische netwerken De centrale draaggolffrequentie voor MCV mag niet met de draaggolffrequenties van terrestrische netwerken overeenstemmen. 4) De voorwaarden waaraan moet worden voldaan door 5G non-AAS-systemen in de 1 800 MHz- en de gepaarde 2,6 GHz-frequentieband die MCV-diensten leveren in de territoriale wateren van de lidstaten om schadelijke interferentie met terrestrische mobiele netwerken te voorkomen, zijn de volgende: a) het systeem dat MCV-diensten levert, wordt niet binnen een afstand van vier zeemijl van de basislijn gebruikt, in de zin van het Verdrag van de Verenigde Naties inzake het recht van de zee; b) in het bereik tussen vier en twaalf zeemijl van de basislijn word(t)(en) alleen (een) binnenantenne(s) bij basisstations aan boord van vaartuigen gebruikt; c) per frequentieband (1 800 MHz en gepaarde 2,6 GHz) mag slechts een bandbreedte tot maximaal 5 MHz (duplex) worden gebruikt; d) limieten die voor mobiele eindstations moeten worden ingesteld wanneer die aan boord van vaartuigen en voor basisstations aan boord van vaartuigen gebruikt worden: Parameter Omschrijving Zendvermogen/vermogensdichtheid Voor mobiele eindstations die aan boord van vaartuigen worden gebruikt en door het basisstation in vaartuigen in de 1 800  MHz-frequentieband en de gepaarde 2,6 GHz-frequentieband worden gecontroleerd, is het maximaal uitgestraald uitgangsvermogen vastgesteld op: 0 dBm Emissies aan dek De emissie van basisstations aan boord van vaartuigen is gelijk aan of lager dan -98 dBm/5 MHz (gelijkwaardig aan -120 dBm/15 kHz) (noot 1). Voorschriften voor toegang tot en bezetting van het kanaal Tussen vier en twaalf zeemijl van de basislijn moeten de kwaliteitscriteria (minimaal vereist ontvangen signaalniveau in de cel) gelijk zijn aan of hoger dan -83 dBm/5 MHz (gelijkwaardig aan -105 dBm/15 kHz) (noot 1). De PLMN-selectietimer (“Public Land Mobile Network”) wordt op tien minuten ingesteld. De parameter betreffende timing advance wordt ingesteld naargelang van een celbereik voor het verdeeld antennesysteem betreffende MCV dat gelijk is aan 400 m (noot 2). De RRC-gebruikersinactiviteitsreleasetimer (“Radio Resource Control”) wordt op twee seconden ingesteld. Geen overeenstemming met terrestrische netwerken De centrale draaggolffrequentie voor MCV mag niet met de draaggolffrequenties van terrestrische netwerken overeenstemmen. Noot 1: Voor een SSB-kanaalbandbreedte anders dan 15 kHz moet een conversiefactor van 10*log10 (SSB BW/15 kHz) worden toegevoegd. Noot 2: De parameter betreffende timing advance moet aan de hand van het desbetreffende celbereik worden bepaald. e) Aanbeveling voor gebruik buiten de territoriale wateren Om schadelijke interferentie van een systeem buiten de territoriale wateren met basisstations van terrestrische mobiele netwerken te voorkomen, wordt aanbevolen dat de lidstaten het transmissievermogen (Tx-vermogen) van gebruikersapparatuur (UE) aangesloten op een systeem in de 1 800 MHz- en de gepaarde 2,6 GHz-frequentieband beperken overeenkomstig de volgende formule: UE Tx-vermogen (dBm) = 2 + (D-12) * 0,75 waarbij D = de afstand tot de basislijn en 12 < D ≤ 41 zeemijl. Deze beperking kan in de door de vlaggenstaat verleende vergunning worden opgenomen, en de in het radioreglement van de ITU vastgestelde klachtenprocedure in geval van interferentie is van toepassing. ( 1 ) Eén zeemijl = 1 852 meter. ( 2 ) ACCMIN (RX_LEV_ACCESS_MIN); zoals beschreven in gsm-norm ETSI TS 144 018. ( 3 ) RXLEV (RXLEV-FULL-SERVING-CELL); zoals beschreven in gsm-norm ETSI TS 148 008. ( 4 ) Onderbroken zending of DTX; zoals beschreven in gsm-norm ETSI TS 148 008. ( 5 ) Timing advance; zoals beschreven in gsm-norm ETSI TS 144 018. ELI: http://data.europa.eu/eli/dec_impl/2024/340/oj ISSN 1977-0758 (electronic edition)",
  "source": "EUR LEX"
}