{
  "url": "http://www.w3.org/1999/xhtml\">",
  "content": "L_2020088NL.01000801.xml 24.3.2020 NL Publicatieblad van de Europese Unie L 88/8 UITVOERINGSBESLUIT (EU) 2020/433 VAN DE COMMISSIE van 12 maart 2020 betreffende de verlenging van de door het Zweedse agentschap voor chemische stoffen genomen maatregel op grond waarvan het op de markt aanbieden en het gebruik van het biocide Care Plus Mosquito Net overeenkomstig Verordening (EU) nr. 528/2012 van het Europees Parlement en de Raad is toegestaan (Kennisgeving geschied onder nummer C(2020) 1342) (Slechts de tekst in de Zweedse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 55, lid 1, derde alinea, Overwegende hetgeen volgt: (1) Op 25 september 2019 heeft het Zweedse Agentschap voor chemische stoffen (hierna “de bevoegde Zweedse autoriteit” genoemd) overeenkomstig artikel 55, lid 1, eerste alinea, van Verordening (EU) nr. 528/2012 een besluit vastgesteld om het op de markt aanbieden en het gebruik van het biocide Care Plus Mosquito Net, een met de werkzame stof permethrin geïmpregneerd muskietennet, tot en met 23 maart 2020 toe te staan (hierna: “de maatregel” genoemd). De bevoegde Zweedse autoriteit heeft de Commissie en de bevoegde autoriteiten van de andere lidstaten overeenkomstig artikel 55, lid 1, tweede alinea, van die verordening ingelicht over de maatregel en de redenen daarvoor. (2) Volgens de door de bevoegde Zweedse autoriteit verstrekte informatie was de maatregel noodzakelijk om de volksgezondheid te beschermen. Het gebruik van het met permethrin geïmpregneerde muskietennet is bedoeld om mensen tegen bijtende en stekende insecten te beschermen zodat ziekteverwekkers, die een risico voor de volksgezondheid vormen, niet door vectorinsecten op de mens worden overgedragen. Onder de in de maatregel gestelde voorwaarden kan het product alleen in vaccinatieklinieken beschikbaar worden gesteld, en alleen samen met instructies voor correct gebruik en veilige verwijdering; na de afwijkingsperiode moet de geadresseerde van de maatregel informatie verstrekken over het aantal netten dat in de vaccinatieklinieken is verdeeld, indien de bevoegde Zweedse autoriteit daarom verzoekt. (3) Op 26 november 2019 heeft de Commissie een met redenen omkleed verzoek van de Zweedse bevoegde autoriteit ontvangen om de maatregel te verlengen overeenkomstig artikel 55, lid 1, derde alinea, van Verordening (EU) nr. 528/2012. Het verzoek werd ingediend op basis van de onverminderde bezorgdheid dat de volksgezondheid ook na 23 maart 2020 in gevaar zou kunnen worden gebracht door een door vectoren overgedragen ziekte en op basis van het argument dat het biocide Care Plus Mosquito Net van cruciaal belang is om het gevaar van door vectoren overgedragen ziekten te beperken. (4) Volgens de door de bevoegde Zweedse autoriteit verstrekte informatie zijn de alternatieven voor de bestrijding van vectorinsecten (bv. het gebruik van insectenwerende middelen, niet-geïmpregneerde muskietennetten) niet voldoende doeltreffend om de vectorinsecten te bestrijden. (5) Insectenwerende middelen bieden geen 24‐uursbescherming van het hele menselijk lichaam omdat zij slechts een beperkt aantal keer per dag kunnen worden gebruikt en omdat zij niet op bepaalde lichaamsdelen mogen worden aangebracht. Mensen met een gevoelige of beschadigde huid kunnen problemen ondervinden met insectenwerende middelen als gevolg van irritatie. Bovendien zijn de middelen voor bepaalde leeftijdsgroepen, zoals jonge kinderen, slechts beperkt bruikbaar. Niet-behandelde muskietennetten bieden geen volledige bescherming tegen insecten, omdat dergelijke netten de op het net aanwezige insecten niet verhinderen lichaamsdelen aan te vallen die door het net heen kunnen worden bereikt. Onbehandelde netten kunnen mensen er ook toe aanzetten zelf de netten met biociden te impregneren. Een dergelijk ongecontroleerd en ongedocumenteerd gebruik zou een risico kunnen vormen voor de menselijke gezondheid en het milieu. (6) Bij het Europees Agentschap voor chemische stoffen is een aanvraag ingediend voor een toelating van de Unie voor het biocide Care Plus Mosquito Net, waarbij de Deense autoriteit als beoordelende bevoegde autoriteit optreedt, en deze aanvraag wordt nog beoordeeld. Een toelating van de Unie voor dit biocide zou een permanente oplossing voor de toekomst zijn, ook voor Zweden, maar er is nog een aanzienlijke hoeveelheid tijd nodig om de aanvraag te beoordelen voordat de toelating kan worden verleend. (7) Het is derhalve passend de bevoegde Zweedse autoriteit toe te staan de maatregel onder bepaalde voorwaarden te verlengen voor een periode van ten hoogste 550 dagen. (8) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 Het Zweedse agentschap voor chemische stoffen kan de maatregel tot en met 25 september 2021 verlengen om het op de markt aanbieden en het gebruik van het biocide Care Plus Mosquito Net toe te staan om de overdracht van ziekteverwekkers via vectorinsecten op mensen te voorkomen, op voorwaarde dat het Agentschap ervoor zorgt dat het product uitsluitend onder zijn toezicht beschikbaar wordt gesteld en wordt gebruikt. Artikel 2 Dit besluit is gericht tot het Koninkrijk Zweden. Gedaan te Brussel, 12 maart 2020 Voor de Commissie Stella KYRIAKIDES Lid van de Commissie ( 1 ) PB L 167 van 27.6.2012, blz. 1 .",
  "source": "EUR LEX"
}