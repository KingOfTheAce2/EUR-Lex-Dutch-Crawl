{
  "url": "http://www.w3.org/1999/xhtml\"><!--",
  "content": "L_2021119NL.01012801.xml 7.4.2021 NL Publicatieblad van de Europese Unie L 119/128 RICHTSNOER (EU) 2021/565 VAN DE EUROPESE CENTRALE BANK van 17 maart 2021 tot wijziging van Richtsnoer (EU) 2019/1265 betreffende de kortetermijnrente voor de euro (EURSTR) (ECB/2021/10) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, en met name artikel 127, leden 2 en 5, Gezien de statuten van het Europees Stelsel van centrale banken en van de Europese Centrale Bank, en met name artikel 12.1 en artikel 14.3, Overwegende hetgeen volgt: (1) Verordening (EU) 2016/1011 van het Europees Parlement en de Raad ( 1 ) vereist de vaststelling van robuuste terugvalbepalingen (“fallback provisions”) in een groot aantal financiële contracten en instrumenten. Bij gebrek aan dergelijke terugvalbepalingen kan de mogelijke toekomstige stopzetting van een cruciale benchmark, zoals Euribor, ernstige gevolgen hebben voor de werking van de markten en, bijgevolg, voor de uitvoering van het monetair beleid. Deze gevolgen kunnen onder meer betrekking hebben op het onvermogen van marktdeelnemers om balansposities te waarderen, de frustratie van een aanzienlijk aantal contracten en de verstoring van bepaalde markten — waaronder kredietmarkten — die belangrijk zijn voor het monetair beleid van het Eurosysteem. Daggeldrente, vermeerderd met achterstallige betalingen, is een haalbare terugvaloptie die door de Raad voor financiële stabiliteit wordt aanbevolen en de invoering ervan wordt door marktdeelnemers ondersteund. De publicatie door de Europese Centrale Bank (ECB) van samengestelde rentevoeten op basis van historische waarden van de kortetermijnrente voor de euro (EURSTR) zou daarom bijdragen tot het beperken van het systeemrisico in het scenario van stopzetting van een benchmark, en tegelijkertijd een breder gebruik van de EURSTR en consistentie tussen belangrijke valutagebieden in de terugvalopties voor marktdeelnemers bevorderen. (2) De taken en verantwoordelijkheden van de ECB die zijn beschreven Richtsnoer (EU) 2019/1265 van de Europese Centrale Bank (ECB/2019/19) ( 2 ) , moeten worden geactualiseerd om daarin de berekening en publicatie van samengestelde tarieven op te nemen. (3) Ter wille van de duidelijkheid moet het artikel 14 van Richtsnoer (EU) 2019/1265 (ECB/2019/19) vervatte kader voor de raadpleging van belanghebbenden worden geactualiseerd. (4) Derhalve moet Richtsnoer (EU) 2019/1265 (ECB/2019/19) dienovereenkomstig worden gewijzigd, HEEFT HET VOLGENDE RICHTSNOER VASTGESTELD: Artikel 1 Wijzigingen Richtsnoer (EU) 2019/1265 (ECB/2019/19) wordt als volgt gewijzigd: 1) Artikel 1 wordt vervangen door: “Artikel 1 Onderwerp 1.   Dit richtsnoer regelt de kortetermijnrente voor de euro en legt de verantwoordelijkheid van de ECB vast voor de administratie en het toezicht op het vaststellingsproces voor de kortetermijnrente voor de euro. Dit richtsnoer stelt tevens de taken en verantwoordelijkheden van de ECB en de NCB’s met betrekking tot hun bijdrage aan het vaststellingsproces voor de kortetermijnrente voor de euro en andere bedrijfsprocessen vast. 2.   Dit richtsnoer regelt eveneens de berekening en publicatie van de samengestelde gemiddelde rentes voor de kortetermijnrente voor de euro en de samengestelde index voor de kortetermijnrente voor de euro.”. 2) Artikel 2 wordt als volgt gewijzigd: a) punt 15 wordt vervangen door: “15. “belanghebbenden”: informatieplichtigen, gebruikers van de kortetermijnrente voor de euro, gebruikers van de samengestelde gemiddelde rentes voor de kortetermijnrente voor de euro en/of gebruikers van de samengestelde index voor de kortetermijnrente- voor de euro;”; b) punt 24 wordt vervangen door: “24. “materiële wijziging”: een wijziging van de methodologie voor de kortetermijnrente voor de euro, van het vaststellingsproces voor de kortetermijnrente voor de euro, of van de regels voor berekening en publicatie van de samengestelde gemiddelde rente voor de kortetermijnrente voor de euro en/of de samengestelde index voor de kortetermijnrente voor de euro (met inbegrip van een besluit om de publicatie van een van beide of beide te beëindigen), die gevolgen kan hebben voor de belangen van de belanghebbenden;”; c) het volgende punt 28 wordt toegevoegd: “28. “samengestelde gemiddelde rente voor de kortetermijnrente voor de euro”: een gemiddelde rente die uitsluitend wordt berekend aan de hand van historische dagwaarden van de kortetermijnrente voor de euro met toepassing van de door de ECB gepubliceerde berekenings- en publicatieregels;”; d) het volgende punt 29 wordt toegevoegd: “29. “samengestelde index voor de kortetermijnrente voor de euro”: een dagelijkse index die het mogelijk maakt een samengestelde gemiddelde rente voor de kortetermijnrente voor de euro voor elke renteperiode te berekenen op basis van de gepubliceerde waarden voor de index die overeenkomt met de begin- en einddatum van de desbetreffende periode.”. 3) Het volgende artikel 4 bis wordt ingevoegd: “Artikel 4 bis Taken en verantwoordelijkheden van de ECB met betrekking tot de samengestelde gemiddelde rentes voor de kortetermijnrente voor de euro en de samengestelde index voor de kortetermijnrente voor de euro 1.   De ECB is belast met de volgende taken: a) de berekening en publicatie van de samengestelde gemiddelde rentes voor de kortetermijnrente voor de euro voor de volgende reeks looptijden: één week, één maand, drie maanden, zes maanden en twaalf maanden, alsmede de samengestelde index voor de kortetermijnrente voor de euro; b) de publicatie van de berekening en publicatieregels van de samengestelde gemiddelde rentes voor de kortetermijnrente voor de euro en de samengestelde index voor de kortetermijnrente voor de euro. Met ingang van 15 april 2021 publiceert de ECB elke Target-2-werkdag om uiterlijk om 9.15 uur CET op haar website de samengestelde gemiddelde rentes voor de kortetermijnrente voor de euro voor de in de eerste alinea bedoelde reeks van looptijden, alsmede de samengestelde index voor de kortetermijnrente voor de euro, afgerond op vijf decimalen voor de rentes en acht decimalen voor de index. Na die tijd vindt geen herziening plaats van gepubliceerde waarden voor de samengestelde gemiddelde rentes voor de kortetermijnrente voor de euro of de samengestelde index voor de kortetermijnrente voor de euro. 2.   Niettegenstaande lid 1 zijn de ECB en de NCB’s niet verantwoordelijk voor het gebruik van, noch het vertrouwen op, de samengestelde gemiddelde rentes voor kortetermijnrente voor de euro en de samengestelde index voor kortetermijnrente voor de euro door een belanghebbende of een andere derde partij bij financiële instrumenten, contracten, transacties of andere commerciële activiteiten of beleggingsbeslissingen. De ECB publiceert op haar website een disclaimer ten aanzien van de verantwoordelijkheid van de ECB en van de NCB’s in dat verband.”. 4) In artikel 6 wordt lid 3 vervangen door: “3.   Naast de methodologie voor de kortetermijnrente voor de euro stelt de ECB bedrijfsprocedures vast waarin het volgende wordt beschreven: a) de door de ECB en de NCB’s te nemen maatregelen om het vaststellingsproces voor de kortetermijnrente voor de euro, de publicatie en herpublicatie van de kortetermijnrente voor de euro en post-productieprocedures uit te voeren; b) de door de ECB te nemen maatregelen voor de berekening en publicatie van de samengestelde gemiddelde rentes voor de kortetermijnrente voor de euro en de samengestelde index voor de kortetermijnrente voor de euro.”. 5) In artikel 7 wordt lid 1 vervangen door: “1.   De in artikel 4, artikel 4 bis en artikel 5 vastgestelde taken en verantwoordelijkheden worden niet aan een derde uitbesteed.”. 6) Aan artikel 8 wordt het volgende lid 6 toegevoegd: “6.   De berekening door de ECB van de samengestelde gemiddelde rentes voor de kortetermijnrente voor de euro en de samengestelde index voor de kortetermijnrente voor de euro is onderworpen aan de in artikel 6, lid 3, bedoelde bedrijfsprocedures van de ECB en aan de in artikel 11 beschreven klachtenprocedure.”. 7) Aan artikel 9, lid 5, wordt het volgende punt k) toegevoegd: “k) toezicht houden op materiële wijzigingen in de berekenings- en publicatieregels voor de samengestelde gemiddelde rentes voor de kortetermijnrente voor de euro en de samengestelde index voor de kortetermijnrente voor de euro, of elk voorstel om de bekendmaking daarvan stop te zetten;”. 8) Aan artikel 11 wordt het volgende lid 7 toegevoegd: “7.   Overeenkomstig de leden 1 tot en met 6 kunnen bij de ECB ook schriftelijke klachten worden ingediend met betrekking tot de berekening en publicatie door de ECB van de samengestelde gemiddelde rentes voor de kortetermijnrente voor de euro en de samengestelde index voor de kortetermijnrente voor de euro krachtens artikel 4 bis.”. 9) Artikel 14 wordt vervangen door: “Artikel 14 Consultatie van belanghebbenden 1.   Voor zover dit mogelijk of uitvoerbaar is, raadpleegt de ECB belanghebbenden voordat een van de volgende gebeurtenissen zich voordoet: a) het doorvoeren van een materiële wijziging van de kortetermijnrente voor de euro; b) het vaststellen van beleidslijnen of procedures voor de mogelijke stopzetting van de kortetermijnrente voor de euro; c) het stopzetten van de publicatie van de samengestelde gemiddelde rentes voor de kortetermijnrente voor de euro en/of de samengestelde index voor de kortetermijnrente voor de euro; d) een materiële wijziging in de regels voor de berekening en publicatie van de samengestelde gemiddelde rentes voor de kortetermijnrente voor de euro en/of de samengestelde index voor de kortetermijnrente voor de euro. In een dergelijk geval maakt de ECB de start van een raadplegingsprocedure bekend en houdt zij deze geruime tijd vóór de voorgestelde maatregel. 2.   Overeenkomstig artikel 9, lid 5, onder d) en k), evalueert het Comité van toezicht de in lid 1 genoemde acties voordat de belanghebbenden worden geraadpleegd.”. Artikel 2 Vankrachtwording en implementatie 1.   Dit richtsnoer wordt van kracht op de dag van kennisgeving ervan aan de nationale centrale banken van de lidstaten die de euro als munt hebben (NCB’s). 2.   De NCB’s voldoen uiterlijk met ingang van 15 april 2021 aan dit richtsnoer. Artikel 3 Geadresseerden Dit richtsnoer is gericht tot alle centrale banken van het Eurosysteem. Gedaan te Frankfurt am Main, 17 maart 2021. Voor de Raad van bestuur van de ECB De president van de ECB Christine LAGARDE ( 1 ) Verordening (EU) 2016/1011 van het Europees Parlement en de Raad van 8 juni 2016 betreffende indices die worden gebruikt als benchmarks voor financiële instrumenten en financiële overeenkomsten of om de prestatie van beleggingsfondsen te meten en tot wijziging van Richtlijnen 2008/48/EG en 2014/17/EU en Verordening (EU) nr. 596/2014 ( PB L 171 van 29.6.2016, blz. 1 ). ( 2 ) Richtsnoer (EU) 2019/1265 van de Europese Centrale Bank van 10 juli 2019 betreffende de kortetermijnrente voor de euro (EURSTR) (ECB/2019/19) ( PB L 199 van 26.7.2019, blz. 8 )",
  "source": "EUR LEX"
}