{
  "url": "http://www.w3.org/1999/xhtml\"><!--",
  "content": "L_202500413NL.000101.fmx.xml Publicatieblad van de Europese Unie NL L-serie 2025/413 31.3.2025 GEDELEGEERDE VERORDENING (EU) 2025/413 VAN DE COMMISSIE van 18 december 2024 tot aanvulling van Verordening (EU) 2023/1114 van het Europees Parlement en de Raad met technische reguleringsnormen tot vaststelling van de nadere inhoud van informatie nodig om de beoordeling uit te voeren van een voorgenomen verwerving van een gekwalificeerde deelneming in een uitgever van een activagerelateerd token (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2023/1114 van het Europees Parlement en de Raad van 31 mei 2023 betreffende cryptoactivamarkten en tot wijziging van Verordeningen (EU) nr. 1093/2010 en (EU) nr. 1095/2010 en Richtlijnen 2013/36/EU en (EU) 2019/1937 ( 1 ) , en met name artikel 42, lid 4, derde alinea, Overwegende hetgeen volgt: (1) Overeenkomstig artikel 41, lid 1, van Verordening (EU) 2023/1114 moet een kandidaat-verwerver (voorgenomen verwerver) van een gekwalificeerde deelneming in een uitgever van een activagerelateerd token bij de bevoegde autoriteit de nadere informatie verstrekken die noodzakelijk is voor de prudentiële beoordeling van de voorgenomen verwerving, op het tijdstip van de kennisgeving van de voorgenomen verwerving of vergroting van de gekwalificeerde deelneming. (2) De informatie in de door de kandidaat-verwerver in te dienen kennisgeving moet waarheidsgetrouw, nauwkeurig, volledig en actueel zijn vanaf het tijdstip van de indiening van de kennisgeving tot en met de afronding van de beoordeling door de bevoegde autoriteit. Daartoe moet de kandidaat-verwerver de bevoegde autoriteit in kennis stellen van wijzigingen in de informatie die in de kennisgeving is verstrekt. (3) De kennisgeving moet gegevens over de kandidaat-verwerver bevatten, zoals de leden van zijn leidinggevend orgaan, de middellijke aandeelhouders en de uiteindelijk belanghebbende (UBO), en van de leden van het leidinggevend orgaan van de doelentiteit wanneer de kandidaat-verwerver voornemens is daarin leden te benoemen. Die informatie zou persoonsgegevens kunnen bevatten. In lijn met het in artikel 5, lid 1, punt c), van Verordening (EU) 2016/679 van het Europees Parlement en de Raad ( 2 ) vastgelegde beginsel van minimale gegevensverwerking moeten aan de bevoegde autoriteit alleen persoonsgegevens worden verstrekt die noodzakelijk en voldoende zijn om de bevoegde autoriteit in staat te stellen de criteria van artikel 42, lid 1, punten a) tot en met e), van Verordening (EU) 2023/1114 grondig te toetsen. Wanneer bevoegde autoriteiten de kennisgeving van de voorgenomen verwerving beoordelen en de daarin vervatte persoonsgegevens verwerken, moeten zij Verordening (EU) 2016/679 in acht nemen. Voorts mogen bevoegde autoriteiten, in lijn met de in artikel 5 van Verordening (EU) 2016/679 voor de verwerking van persoonsgegevens vastgestelde beginselen, die persoonsgegevens niet langer bewaren dan noodzakelijk is voor de uitoefening van hun toezichttaken. (4) Wanneer de kandidaat-verwerver een rechtspersoon is, is voor het uitvoeren van de prudentiële beoordeling ook informatie vereist over de identiteit van de uiteindelijk belanghebbenden en over de reputatie en de ervaring, gedurende de afgelopen tien jaar, van de personen die het bedrijf van de kandidaat-verwerver feitelijk leiden. Daarom moet de kandidaat-verwerver die informatie aan bevoegde autoriteiten verstrekken. (5) Wanneer de kandidaat-verwerver een trust is of voornemens is een truststructuur te vormen, moet de bevoegde autoriteit van de doelentiteit informatie ontvangen over zowel de identiteit van de trustees die de activa van de trust zullen beheren als over de identiteit van de oprichter (settlor) en van de belanghebbenden van die activa, zodat zij de reputatie en de ervaring van die personen kan beoordelen. (6) Wanneer de kandidaat-verwerver een alternatieve beleggingsinstelling (abi) is zoals gedefinieerd in artikel 4, lid 1, punt a), van Richtlijn 2011/61/EU van het Europees Parlement en de Raad ( 3 ) , of een instelling voor collectieve belegging in effecten (icbe), met een vergunning overeenkomstig artikel 5 van Richtlijn 2009/65/EG van het Europees Parlement en de Raad ( 4 ) , moet zijn beheerder van de alternatieve beleggingsinstelling (abi-beheerder) of de abi in het geval van een intern beheerde abi, of zijn icbe-beheermaatschappij of de icbe in het geval van een zelf beheerde icbe, de bevoegde autoriteit van de doelentiteit de identiteit meedelen van de personen die belast zijn met het nemen van beleggingsbeslissingen voor die instelling en de informatie de nodig is om hun reputatie te beoordelen. (7) Wanneer de kandidaat-verwerver een staatsinvesteringsfonds is, verstrekt deze kandidaat-verwerver de bevoegde autoriteit uitgebreide informatie ten behoeve van de beoordeling van de reputatie, met inbegrip van informatie over de identiteit en reputatie van de personen die een leidinggevende functie vervullen binnen het ministerie, overheidsdepartement of ander overheidsorgaan dat belast is met het nemen van beleggingsbesluiten voor het fonds. (8) Wanneer de kandidaat-verwerver een natuurlijke persoon is, is het noodzakelijk informatie te verkrijgen over zowel de kandidaat-verwerver als over ondernemingen die de afgelopen tien jaar formeel door de kandidaat-verwerver zijn geleid of waarover hij zeggenschap uitoefende, zodat de bevoegde autoriteit van de doelentiteit alle informatie ontvangt die voor de beoordeling van de reputatie relevant is. (9) Wanneer de kandidaat-verwerver een rechtspersoon is, is het noodzakelijk informatie te verkrijgen over ondernemingen die onder de zeggenschap van de kandidaat-verwerver staan, en over aandeelhouders met een gekwalificeerde deelneming in de kandidaat-verwerver, teneinde de bevoegde autoriteit alle informatie te verstrekken die voor de beoordeling van de reputatie relevant is. (10) De voor de beoordeling van de reputatie relevante informatie moet de informatie bevatten over strafrechtelijke veroordelingen en afgeronde of lopende strafzaken, alsmede informatie over civielrechtelijke of bestuursrechtelijke zaken. Tevens moet informatie worden verstrekt over alle lopende onderzoeken en procedures, sancties of andere handhavingsmaatregelen ten aanzien van de kandidaat-verwerver, alsmede alle andere informatie, zoals weigering van registratie of ontslag uit dienstverband of een vertrouwenspositie, die relevant wordt geacht voor de beoordeling van de reputatie van de kandidaat-verwerver. (11) Om te garanderen dat de bevoegde autoriteit van de doelentiteit bij het uitvoeren van haar eigen beoordeling van de kandidaat-verwerver naar behoren rekening kan houden met de uitkomst van door andere autoriteiten uitgevoerde onderzoeken, moet de kandidaat-verwerver meedelen of er al een andere bevoegde autoriteit of een andere instantie een beoordeling heeft uitgevoerd van hem in zijn hoedanigheid van verwerver of van persoon die het bedrijf van een relevante entiteit leidt. Indien dat het geval is, moet de uitkomst van die beoordeling door de kandidaat-verwerver worden meegedeeld. (12) Om het ophalen van eerdere beoordelingen in databanken van toezichthouders en de samenwerking tussen bevoegde autoriteiten te vergemakkelijken, moet de kandidaat-verwerver, samen met de informatie in de kennisgeving aan de bevoegde autoriteit, een identificatiecode voor entiteiten verstrekken. De identificatiecodes die daartoe kunnen worden gebruikt, moeten die zijn welke kunnen worden gebruikt om juridische entiteiten te identificeren overeenkomstig artikel 14 van de gedelegeerde verordening van de Commissie tot vaststelling van technische normen vastgesteld overeenkomstig artikel 68, lid 10, eerste alinea, punt b), van Verordening (EU) 2023/1114, aangezien deze identificatiecodes kenmerken hebben die hen voor toezichtsdoeleinden geschikt maken. (13) Wat betreft de voorgenomen verwerving van gekwalificeerde middellijke deelnemingen in de doelentiteit, moet de inhoud van het informatieverzoek op evenredige wijze worden gekalibreerd. Daartoe moeten twee situaties worden onderscheiden. De eerste is de situatie waarin de natuurlijke persoon of rechtspersoon die middellijk een gekwalificeerde deelneming in de doelentiteit verwerft of vergroot, voornemens is de zeggenschap te verwerven over een bestaande houder van een gekwalificeerde deelneming in de doelentiteit of zeggenschap heeft over de rechtstreekse kandidaat-verwerver van een gekwalificeerde deelneming in de doelentiteit. De tweede situatie is die waarin het bestaan van een gekwalificeerde deelneming wordt bepaald door de in de doelentiteit gehouden gekwalificeerde deelneming te vermenigvuldigen met de percentages middellijk gehouden gekwalificeerde deelnemingen in de houderschapsketen. In die tweede situatie moet de kandidaat-verwerver, gelet op de beperktere invloed die dit soort middellijke aandeelhouder of vennoot met gekwalificeerde deelnemingen op de doelentiteit kunnen uitoefenen, beperktere informatie verstrekken. (14) Kandidaat-verwervers kunnen de benoeming van een of meer leden van het leidinggevend orgaan van de doelentiteit overwegen. Om de bevoegde autoriteit van de doelentiteit in staat te stellen nieuwe leden van het leidinggevend orgaan van die doelentiteit te beoordelen, moet de kandidaat-verwerver op het tijdstip van de vergunningverlening dezelfde informatie verstrekken als die welke van leden van leidinggevende organen van uitgevers van activagerelateerde tokens wordt verlangd. (15) Om de financiële soliditeit van die kandidaat-verwerver te beoordelen, moet aan de bevoegde autoriteit van de doelentiteit financiële informatie over deze kandidaat-verwerver worden verstrekt, met inbegrip van een beschrijving van de actuele zakelijke activiteiten van de kandidaat-verwerver. (16) Het is voor de bevoegde autoriteit van de doelentiteit van belang om na te gaan of het bestaan van potentiële belangenconflicten de financiële soliditeit van de kandidaat-verwerver en de gedegen en prudente bedrijfsvoering ongunstig kan beïnvloeden. Daarom moeten kandidaat-verwervers informatie verstrekken over financiële en niet-financiële belangen of relaties van de kandidaat-verwerver met aandeelhouders, bestuurders of leden van het leidinggevend orgaan van de doelentiteit of met personen die gerechtigd zijn stemrechten in de doelentiteit uit te oefenen, of met de doelentiteit zelf of de groep ervan. (17) Wanneer de kandidaat-verwerver een rechtspersoon is, moet aanvullende informatie worden verstrekt. Met die aanvullende informatie moet de bevoegde autoriteit van de doelentiteit in staat zijn de beoordeling van de voorgenomen verwerving te vervolledigen, onder meer in gevallen waarin de juridische structuren en groepsstructuren ingewikkeld kunnen zijn en deze mogelijk aan een omstandig onderzoek moeten worden onderworpen wat betreft reputatie, potentiële samenwerking met andere partijen (“acting in concert”), alsmede omdat de bevoegde autoriteit van de doelentiteit in staat moet zijn het effectieve toezicht op de doelentiteit voort te zetten. (18) Wanneer de kandidaat-verwerver een in een derde land gevestigde entiteit is of deel uitmaakt van een groep waarvan de rechtstreekse of uiteindelijke moederonderneming buiten de Unie is gevestigd, moet aanvullende informatie worden verstrekt zodat de bevoegde autoriteit van de doelentiteit zich ervan kan vergewissen dat er vanwege het rechtskader van het derde land geen sprake is van belemmeringen voor de mogelijkheden van de doelentiteit om de prudentiële vereisten in acht te nemen, en zij tevens de reputatie van de kandidaat-verwerver in dat derde land kan nagaan. (19) Om te kunnen beoordelen of de voorgenomen verwerving impact zal hebben op de mogelijkheden van de bevoegde autoriteit van de doelentiteit om op die doelentiteit effectief toezicht uit te oefenen, moet de kandidaat-verwerver specifieke informatie verstrekken. Voor rechtspersonen moet de bevoegde autoriteit ook nagaan welke gevolgen de voorgenomen verwerving zal hebben voor het geconsolideerde toezicht op de doelentiteit en op de groep waartoe die entiteit na de verwerving zou gaan behoren. (20) Om de beoordeling van de voorgenomen verwerving mogelijk te maken, moet de kandidaat-verwerver informatie verstrekken waarmee de doelentiteit kan worden geïdentificeerd, nadere gegevens over voornemens en strategische beleggingen van de kandidaat-verwerver en informatie over de aandelen die de kandidaat-verwerver in bezit heeft of voornemens is in bezit te krijgen. Die informatie moet nadere gegevens omvatten over samenwerking met andere partijen (“acting in concert”) ten behoeve van de voorgenomen verwerving en de informatie over de prijs van de voorgenomen verwerving. (21) Voorts moet de kandidaat-verwerver informatie verstrekken over de financiering van de voorgenomen verwerving, met inbegrip van informatie over alle middelen en bronnen voor de financiering ervan. De kandidaat-verwerver moet bewijsmateriaal kunnen overleggen over de herkomst en het legitieme karakter van de bron van al die middelen en activa, met inbegrip van cryptoactiva of andere digitale activa, zodat de bevoegde autoriteit van de doelentiteit de zekerheid, de toereikendheid en de legitieme oorsprong ervan kan beoordelen, met inbegrip van de vraag of er een risico op witwassen of terrorismefinanciering bestaat. (22) Om een omvattende beoordeling van de voorgenomen verwerving te borgen, moeten kandidaat-verwervers die voornemens zijn een gekwalificeerde deelneming van meer dan 20 % en tot 50 % te verwerven in de doelentiteit, aan de bevoegde autoriteit van die doelentiteit informatie over hun strategie verstrekken. Teneinde een grote homogeniteit bij de beoordeling van voorgenomen verwervingen te waarborgen, moet deze informatie ook worden verstrekt door kandidaat-verwervers die voornemens zijn een gekwalificeerde deelneming van tot 20 % in de doelentiteit te verwerven maar die via andere middelen een gelijkwaardige invloed van betekenis op de doelentiteit uitoefenen, zoals via de relaties van de kandidaat-verwerver met bestaande aandeelhouders, het bestaan van aandeelhoudersovereenkomsten, de verdeling van aandelen, deelnemingen en stemrechten over aandeelhouders of de positie van de kandidaat-verwerver binnen de groepsstructuur van de doelentiteit. (23) Wanneer er een wijziging in de zeggenschap over de doelentiteit is gepland, moet de kandidaat-verwerver als algemene regel een volledig ondernemingsplan indienen. Wanneer er echter geen wijziging in de zeggenschap over de doelentiteit is gepland, kan met bepaalde informatie over de toekomstige strategie van de entiteit en over de voornemens van de kandidaat-verwerver ten aanzien van de doelentiteit worden volstaan om na te gaan of de voorgenomen verwerving de financiële soliditeit van de kandidaat-verwerver zal beïnvloeden. (24) Gezien het evenredigheidsbeginsel moet de kandidaat-verwerver in bepaalde gevallen beperktere informatie verstrekken. Met name wanneer de kandidaat-verwerver de voorbije twee jaar in verband met de verwerving of vergroting van gekwalificeerde deelnemingen is beoordeeld door dezelfde bevoegde autoriteit als die van de doelentiteit, hoeft die kandidaat-verwerver alleen de informatie te verstrekken die sinds de vorige beoordeling is gewijzigd. Evenzo moet de kandidaat-verwerver, wanneer deze een vergunninghoudende onderneming is en onder prudentieel toezicht staat van dezelfde bevoegde autoriteit als die van de doelentiteit, worden vrijgesteld van het verstrekken van bepaalde informatie waarover die bevoegde autoriteit reeds beschikt. In beide gevallen moet de kandidaat-verwerver alleen informatie verstrekken die specifiek op de voorgenomen verwerving ziet, samen met een ondertekende verklaring die bevestigt dat de rest van de informatie die niet is verstrekt omdat deze al in het bezit is van de bevoegde autoriteit, waarheidsgetrouw, nauwkeurig en actueel is. (25) De Europese Toezichthouder voor gegevensbescherming is geraadpleegd overeenkomstig artikel 42, lid 1, van Verordening (EU) 2018/1725 van het Europees Parlement en de Raad ( 5 ) en heeft op 16 juli 2024 een advies uitgebracht. (26) Deze verordening is gebaseerd op het ontwerp van technische reguleringsnormen dat, in nauwe samenwerking met de Europese Autoriteit voor effecten en markten, door de Europese Bankautoriteit is ontwikkeld en bij de Commissie is ingediend. (27) De Europese Bankautoriteit heeft open publieke consultaties georganiseerd over de ontwerpen van technische reguleringsnormen waarop deze verordening is gebaseerd, heeft de mogelijke daaraan verbonden kosten en baten geanalyseerd en heeft het advies ingewonnen van de bij artikel 37 van Verordening (EU) nr. 1093/2010 van het Europees Parlement en de Raad ( 6 ) opgerichte Stakeholdergroep bankwezen, HEEFT DE VOLGENDE VERORDENING VASTGESTELD: Artikel 1 Algemene informatie betreffende de kandidaat-verwerver 1.   Wanneer de kandidaat-verwerver een natuurlijke persoon is, verstrekt de kandidaat-verwerver de bevoegde autoriteit van de doelentiteit de volgende identificatiegegevens: a) alle volgende persoonsgegevens: i) naam en, indien verschillend, naam bij geboorte; ii) geboorteplaats en -datum; iii) nationaliteit(en); iv) persoonlijk nationaal identificatienummer, indien beschikbaar; v) huidige verblijfplaats, adres en contactgegevens, en alle andere verblijfplaatsen in de afgelopen tien jaar; vi) een kopie van een officieel identiteitsbewijs; vii) de naam en contactgegevens van de belangrijkste professionele adviseur die eventueel betrokken was bij het opstellen van de kennisgeving; b) een gedetailleerd curriculum vitae met vermelding van relevante scholing en opleiding, beroepservaring bij het besturen van deelnemingen in vennootschappen, managementervaring, huidige beroepsactiviteiten of andere relevante functies, en eerdere relevante beroepservaring op het gebied van financiële diensten, cryptoactiva of andere digitale activa, distributed ledger-technologie (“DLT”), informatietechnologie, cybersecurity en digitale innovatie. 2.   Wanneer de kandidaat-verwerver een rechtspersoon is, verstrekt deze de bevoegde autoriteit van de doelentiteit de volgende informatie: a) de naam van de rechtspersoon; b) de naam en contactgegevens van de belangrijkste professionele adviseur die eventueel betrokken was bij het opstellen van de kennisgeving; c) wanneer de rechtspersoon is geregistreerd in een in artikel 16 van Richtlijn (EU) 2017/1132 van het Europees Parlement en de Raad ( 7 ) bedoeld nationaal bedrijvenregister: de naam van het register waarin die rechtspersoon is geregistreerd, het registratienummer, of een gelijkwaardig middel voor identificatie in dat register, en een kopie van het registratieattest; d) een identificatiecode als bedoeld in artikel 14 van de gedelegeerde verordening van de Commissie tot vaststelling van technische normen vastgesteld overeenkomstig artikel 68, lid 10, eerste alinea, punt b), van Verordening (EU) 2023/1114; e) de adressen van de statutaire zetel van de rechtspersoon en, indien dit verschilt, van zijn hoofdkantoor en hoofdvestiging; f) contactgegevens van de persoon die binnen de kandidaat-verwerver als aanspreekpunt voor de kennisgeving fungeert; g) bedrijfsdocumenten of overeenkomsten die op de rechtspersoon van toepassing zijn, een beknopte toelichting bij de belangrijkste juridische kenmerken van de rechtsvorm van de rechtspersoon, en een actueel overzicht van zijn zakelijke activiteiten; h) de vraag of de rechtspersoon ooit is gereguleerd of wordt gereguleerd door een bevoegde autoriteit in de sector financiële diensten of ander overheidsorgaan, en de naam van die bevoegde autoriteit of dat andere overheidsorgaan; i) wanneer de rechtspersoon een meldingsplichtige entiteit is als bedoeld in artikel 2 van Richtlijn (EU) 2015/849 van het Europees Parlement en de Raad ( 8 ) : de toepasselijke beleidslijnen en procedures inzake bestrijding van witwassen en terrorismefinanciering; j) een volledige lijst van de personen die het bedrijf van de kandidaat-verwerver feitelijk leiden en, voor elk van deze personen, naam, geboortedatum en -plaats, adres, contactgegevens, een kopie van het officiële identiteitsbewijs, het nationale identificatienummer (voor zover beschikbaar), een gedetailleerd curriculum vitae met vermelding van relevante scholing en opleiding, de eerdere beroepservaring, en de huidige beroepsactiviteiten of andere relevante functies, met inbegrip van beroepservaring op het gebied van het besturen van deelnemingen in vennootschappen, financiële diensten, cryptoactiva of andere digitale activa, DLT, informatietechnologie, cybersecurity of digitale innovatie, samen met de in artikel 2, lid 1, punten a), b) en c), bedoelde informatie; k) de identiteit van alle personen die uiteindelijk belanghebbenden (UBO’s) van de rechtspersoon zijn in de zin van artikel 3, lid 6, punt a), i), of artikel 3, lid 6, punt c), van Richtlijn (EU) 2015/849 en, voor elk van deze personen, naam, geboortedatum en -plaats, adres, contactgegevens, en het nationale identificatienummer (voor zover beschikbaar), samen met de in artikel 2, lid 1, punten a), b) en c), van deze verordening bedoelde informatie. Voor rechtspersonen die onder Richtlijn (EU) 2017/1132 vallen, komt de informatie uit de punten a) en e) overeen met de informatie ingediend bij het in artikel 16 van Richtlijn (EU) 2017/1132 bedoelde nationale bedrijvenregister. 3.   Wanneer de kandidaat-verwerver een trust is, verstrekt de kandidaat-verwerver de bevoegde autoriteit van de doelentiteit de volgende informatie: a) de identiteit van alle trustees die activa beheren in overeenstemming met de trustakte, met inbegrip van, voor elk van deze personen, naam, geboortedatum en -plaats, adres, contactgegevens, een kopie van het officiële identiteitsbewijs, het nationale identificatienummer (voor zover beschikbaar), een gedetailleerd curriculum vitae met vermelding van relevante scholing en opleiding, de eerdere beroepservaring, en de huidige beroepsactiviteiten of andere relevante functies, met inbegrip van beroepservaring op het gebied van het besturen van deelnemingen in vennootschappen, financiële diensten, cryptoactiva of andere digitale activa, DLT, informatietechnologie, cybersecurity of digitale innovatie, samen met de in artikel 2, lid 1, punten a), b) en c), bedoelde informatie; b) de identiteit van elke persoon die een oprichter (settlor), begunstigde of protector (voor zover van toepassing) van het trustvermogen is, met inbegrip van geboortedatum en -plaats, adres, contactgegevens, een kopie van het officiële identiteitsbewijs, en, in voorkomend geval, hun respectieve aandelen in de uitkering van door het trustvermogen gegenereerde inkomsten; c) een kopie van de oprichtingsdocumenten en statuten van de trust; d) een beschrijving van de belangrijkste juridische aspecten van de trust en het functioneren ervan, en een actueel overzicht van zijn zakelijke activiteiten, en het soort trustvermogen en de waarde ervan; e) een beschrijving van het beleggingsbeleid van de trust en van eventuele beperkingen ten aanzien van beleggingen, met inbegrip van informatie over de factoren die van invloed zijn op de beleggingsbesluiten en de exitstrategie met betrekking tot de uitgever van activagerelateerde tokens; f) de in lid 2, punt i), bedoelde informatie. 4.   Wanneer de kandidaat-verwerver een alternatieve beleggingsinstelling (abi) is in de zin van artikel 4, lid 1, punt a), van Richtlijn 2011/61/EU of een instelling voor collectieve belegging in effecten (icbe), met een vergunning overeenkomstig artikel 5 van Richtlijn 2009/65/EG, verstrekt zijn beheerder van de alternatieve beleggingsinstelling (abi-beheerder) of de abi in het geval van een intern beheerde abi, of zijn icbe-beheermaatschappij of de icbe in het geval van een zelf beheerde icbe, de bevoegde autoriteit van de doelentiteit de volgende informatie: a) nadere gegevens over het beleggingsbeleid en eventuele beperkingen ten aanzien van beleggingen, met inbegrip van informatie over de factoren die van invloed zijn op beleggingsbesluiten, en over exitstrategieën; b) de identiteit en functie van de personen die — individueel of als comité — verantwoordelijk zijn voor het bepalen en nemen van de beleggingsbeslissingen voor de abi of icbe, en een exemplaar van contracten in het geval van delegatie van portefeuillebeheer aan een derde partij of, in voorkomend geval, het mandaat van het comité en, voor elk van deze personen, geboortedatum en -plaats, adres, contactgegevens, een kopie van hun officiële identiteitsbewijs, het nationale identificatienummer (voor zover beschikbaar), een gedetailleerd curriculum vitae met vermelding van relevante scholing en opleiding, de eerdere beroepservaring, en de huidige beroepsactiviteiten of andere relevante functies, samen met de in artikel 2, lid 1, punten a), b) en c), bedoelde informatie; c) de in lid 2, punt i), bedoelde informatie; d) een beschrijving van de prestaties van gekwalificeerde deelnemingen die de abi-beheerder of icbe-beheermaatschappij namens de door hen beheerde abi of icbe, dan wel de abi of zelf beheerde icbe-beheermaatschappij in de afgelopen drie jaar heeft verworven in andere vergelijkbare bedrijven of in bedrijven die cryptoactivadiensten verrichten of cryptoactiva uitgeven, met vermelding of de verwerving van die gekwalificeerde deelnemingen door een bevoegde autoriteit is goedgekeurd en zo ja, welke die bevoegde autoriteit was. 5.   Wanneer de kandidaat-verwerver een staatsinvesteringsfonds is, verstrekt hij de bevoegde autoriteit van de doelentiteit de volgende informatie: a) de naam van het ministerie, overheidsdepartement of ander overheidsorgaan dat belast is met het bepalen van het beleggingsbeleid van het staatsinvesteringsfonds; b) nadere gegevens over het beleggingsbeleid van het staatsinvesteringsfonds en eventuele beperkingen op beleggingen; c) de namen en functies van de personen die binnen het ministerie, overheidsdepartement of ander overheidsorgaan een leidinggevende functie vervullen, belast zijn met het bepalen van het beleggingsbeleid en verantwoordelijk zijn voor het nemen van investeringsbeslissingen voor het staatsinvesteringsfonds en, voor elk van deze personen, geboortedatum en -plaats, adres, contactgegevens, een kopie van het officiële identiteitsbewijs, het nationale identificatienummer (voor zover beschikbaar), een gedetailleerd curriculum vitae met vermelding van relevante scholing en opleiding, de eerdere beroepservaring, en de huidige beroepsactiviteiten of andere relevante functies, en beroepservaring op het gebied van het besturen van deelnemingen in vennootschappen, financiële diensten, cryptoactiva of andere digitale activa, DLT, informatietechnologie, cybersecurity of digitale innovatie, samen met de in artikel 2, lid 1, punten a), b) en c), bedoelde informatie; d) nadere gegevens over door het in punt a) bedoelde ministerie, overheidsdepartement of ander overheidsorgaan op de dagelijkse activiteiten van het staatsinvesteringsfonds uitgeoefende invloed; e) de in lid 2, punt i), bedoelde informatie (in voorkomend geval). Artikel 2 Aanvullende informatie betreffende de kandidaat-verwerver die een natuurlijke persoon is 1.   Naast de in artikel 1, lid 1, bedoelde informatie verstrekt de kandidaat-verwerver die een natuurlijke persoon is, de bevoegde autoriteit van de doelentiteit alle volgende elementen: a) met betrekking tot de kandidaat-verwerver en elke onderneming die de afgelopen tien jaar door de kandidaat-verwerver werd geleid of onder zijn zeggenschap stond: een verklaring met de volgende informatie: i) met inachtneming van nationale wettelijke vereisten betreffende de openbaarmaking van geschrapte veroordelingen: informatie over het ontbreken van strafrechtelijke veroordelingen of procedures waarin die persoon in het ongelijk is gesteld en die niet zijn vernietigd; ii) informatie over civiel- of bestuursrechtelijke besluiten betreffende die persoon die relevant zijn voor de beoordeling van de verwerving van de gekwalificeerde deelneming in de uitgever van het activagerelateerde token, en eventuele bestuursrechtelijke sancties of maatregelen die zijn opgelegd als gevolg van een inbreuk op wetten of voorschriften (met inbegrip van uitsluiting als bestuurder van een onderneming) voor zover dit gevallen betreft die niet zijn vernietigd en waartegen geen beroep loopt of kan worden ingesteld, en van strafrechtelijke veroordelingen, waarvoor geldt dat ook informatie wordt verstrekt over uitspraken waartegen nog beroep loopt; iii) faillissements-, insolventie- of soortgelijke procedures; iv) lopende strafrechtelijke onderzoeken of procedures, ook in verband met bewarende maatregelen; v) civiel- of bestuursrechtelijke onderzoeken, handhavingsprocedures, sancties of andere handhavingsbesluiten ten aanzien van de persoon met betrekking tot zaken die redelijkerwijs van belang kunnen worden geacht voor de verwerving van de gekwalificeerde deelneming in de uitgever van activagerelateerde tokens; vi) weigeringen van registratie, vergunning, lidmaatschap of licentie om handel te drijven, zaken te doen of een beroep uit te oefenen; vii) intrekkingen, herroepingen of beëindigingen van een registratie, vergunning, lidmaatschap of licentie om handel te drijven, zaken te doen of een beroep uit te oefenen; viii) uitsluiting door een toezichthoudende of overheidsinstantie of door een beroepsorganisatie of -vereniging; ix) verantwoordelijke functies binnen een entiteit die voorwerp is van een strafrechtelijke veroordeling of civiel- of bestuursrechtelijke sanctie of andere door een autoriteit genomen civiel- of bestuursrechtelijke maatregel die relevant is voor de beoordeling van de verwerving van de gekwalificeerde deelneming in de uitgever van het activagerelateerde token, of een lopend onderzoek naar ongeoorloofd gedrag, waaronder met betrekking tot fraude, oneerlijkheid, corruptie, witwassen van geld, terrorismefinanciering of andere financiële misdrijven of het nalaten van het opzetten van adequaat beleid en procedures om dergelijke gebeurtenissen te voorkomen, tijdens de periode waarin het gestelde gedrag heeft plaatsgevonden, met details over deze voorvallen en de eventuele betrokkenheid daarbij; x) ontslag uit een dienstbetrekking of vertrouwensfunctie, verwijdering uit een vertrouwensrelatie (anders dan als gevolg van de beëindiging van de betrokken relatie door tijdsverloop) en vergelijkbare situaties; b) wanneer dergelijke documenten bestaan, een officieel attest of ander gelijkwaardig document, of wanneer dergelijke documenten niet bestaan, betrouwbare informatiebronnen waaruit blijkt dat in punt a), i) tot en met v), bedoelde gebeurtenissen niet zijn voorgekomen met betrekking tot die persoon; c) wanneer een andere toezichthoudende autoriteit de betrokken persoon reeds heeft beoordeeld: de identiteit van die autoriteit, de datum van die beoordeling en bewijsmateriaal voor de uitkomst van die beoordeling; d) informatie over de actuele financiële positie van de persoon, met bijzonderheden over de bronnen van inkomsten, activa en passiva, en verleende of ontvangen zekerheidsrechten en garanties; e) een beschrijving van de actuele zakelijke activiteiten van de persoon en van ondernemingen die door de persoon worden geleid of onder zijn zeggenschap staan; f) financiële informatie, met inbegrip van kredietratings en publiek beschikbare verslagen over ondernemingen die door de persoon worden geleid of onder zijn zeggenschap staan. Voor de toepassing van punt b) zijn officiële bescheiden, attesten en documenten maximaal drie maanden vóór de indiening van de kennisgeving afgegeven. 2.   Naast de in artikel 1, lid 1, bedoelde informatie verstrekt de kandidaat-verwerver die een natuurlijke persoon is, de bevoegde autoriteit van de doelentiteit alle volgende informatie: a) een beschrijving van de financiële belangen van de persoon en alle niet-financiële belangen van de persoon met de volgende natuurlijke personen of rechtspersonen: i) andere huidige aandeelhouders of vennoten van de doelentiteit; ii) alle personen die gerechtigd zijn stemrechten van de doelentiteit uit te oefenen in één van de volgende gevallen of in een combinatie daarvan: 1) stemrechten gehouden door een derde met wie die persoon een overeenkomst heeft gesloten die hen ertoe verplicht om, door een onderling afgestemde uitoefening van de door hen gehouden stemrechten, een duurzaam gemeenschappelijk beleid ten aanzien van het leidinggevend orgaan van de betrokken doelentiteit te voeren; 2) stemrechten door een derde gehouden uit hoofde van een overeenkomst met die persoon waarin een tijdelijke en betaalde overdracht van deze stemrechten is geregeld; 3) stemrechten verbonden aan aandelen die bij die persoon als zekerheid in pand zijn gegeven, mits de persoon zeggenschap over de stemrechten heeft en zijn of haar voornemen kenbaar maakt om die stemrechten uit te oefenen; 4) stemrechten verbonden aan aandelen waarvan die persoon het vruchtgebruik heeft; 5) stemrechten gehouden, of die kunnen worden uitgeoefend als bedoeld in de punten 1) tot en met 4), door een onderneming die onder de zeggenschap van die persoon staat; 6) stemrechten verbonden aan bij die persoon in bewaring gegeven aandelen die deze persoon bij gebreke van specifieke instructies van de aandeelhouders naar eigen goeddunken kan uitoefenen; 7) door een derde in eigen naam voor rekening van die persoon gehouden stemrechten; 8) stemrechten die deze persoon als gevolmachtigde kan uitoefenen wanneer de persoon of entiteit bij gebreke van specifieke instructies van de aandeelhouders de stemrechten naar eigen goeddunken kan uitoefenen; iii) personen die lid zijn van het leidinggevend orgaan van de doelentiteit; iv) de doelentiteit zelf of een ander lid van haar groep; b) voor zover de in punt a) bedoelde relaties aanleiding voor een belangenconflict zijn: de beoogde methoden om met dat conflict om te gaan; c) een beschrijving van eventuele banden met politiek prominente personen in de zin van artikel 3, punt 9, van Richtlijn (EU) 2015/849; d) andere belangen of activiteiten van de persoon die kunnen conflicteren met die van de doelentiteit, en beoogde methoden om met die belangenconflicten om te gaan. Voor de toepassing van punt a) worden kredietverrichtingen, verleende of ontvangen zekerheidsrechten en garanties — ook met betrekking tot cryptoactiva of andere digitale activa — geacht tot de financiële belangen te behoren, terwijl familiale of nauwe relaties geacht worden tot de niet-financiële belangen te behoren. Artikel 3 Aanvullende informatie betreffende de kandidaat-verwerver die een rechtspersoon is 1.   Naast de in artikel 1, lid 2, bedoelde informatie verstrekt de kandidaat-verwerver die een rechtspersoon is, de bevoegde autoriteit van de doelentiteit alle volgende elementen: a) de informatie bedoeld in: i) artikel 2, lid 1, punt a), i) tot en met x), en artikel 2, lid 1, punt b), met betrekking tot die rechtspersoon en alle ondernemingen onder zeggenschap van die rechtspersoon; ii) artikel 2, lid 1, punt c), met betrekking tot de rechtspersoon zelf; iii) artikel 2, lid 1, punt e), met betrekking tot de rechtspersoon zelf; iv) artikel 2, lid 1, punt f), met betrekking tot de rechtspersoon zelf, leden van het leidinggevend orgaan in hun uitvoerende functie bij de rechtspersoon of ondernemingen onder zeggenschap van de rechtspersoon; b) een beschrijving van de financiële belangen en van de niet-financiële belangen of relaties van de kandidaat-verwerver of, in voorkomend geval, van de groep waartoe de kandidaat-verwerver behoort, alsmede van de personen die het bedrijf ervan feitelijk leiden, met: i) andere huidige aandeelhouders of vennoten van de doelentiteit; ii) alle personen die gerechtigd zijn stemrechten van de doelentiteit uit te oefenen in een van de volgende gevallen of in een combinatie daarvan: 1) stemrechten gehouden door een derde met wie die persoon een overeenkomst heeft gesloten die hen ertoe verplicht om, door een onderling afgestemde uitoefening van de door hen gehouden stemrechten, een duurzaam gemeenschappelijk beleid ten aanzien van het leidinggevend orgaan van de betrokken doelentiteit te voeren; 2) stemrechten door een derde gehouden uit hoofde van een overeenkomst met die persoon waarin een tijdelijke en betaalde overdracht van deze stemrechten is geregeld; 3) stemrechten verbonden aan aandelen die bij die persoon als zekerheid in pand zijn gegeven, mits de persoon of entiteit zeggenschap over de stemrechten heeft en zijn voornemen kenbaar maakt om die stemrechten uit te oefenen; 4) stemrechten verbonden aan aandelen waarvan die persoon het vruchtgebruik heeft; 5) stemrechten gehouden, of die kunnen worden uitgeoefend als bedoeld in de punten 1) tot en met 4), door een onderneming die onder de zeggenschap van die persoon staat; 6) stemrechten verbonden aan bij die persoon in bewaring gegeven aandelen die deze persoon bij gebreke van specifieke instructies van de aandeelhouders naar eigen goeddunken kan uitoefenen; 7) door een derde in eigen naam voor rekening van die persoon gehouden stemrechten; 8) stemrechten die deze persoon als gevolmachtigde kan uitoefenen wanneer de persoon bij gebreke van specifieke instructies van de aandeelhouders de stemrechten naar eigen goeddunken kan uitoefenen; iii) politiek prominente personen in de zin van artikel 3, punt 9, van Richtlijn (EU) 2015/849; iv) personen die, overeenkomstig nationale wetgeving, lid zijn van het bestuurlijk, leidinggevend of toezichthoudend orgaan of van het hoger leidinggevend personeel van de doelentiteit; v) de doelentiteit zelf of een ander lid van haar groep; c) voor zover de in punt b) bedoelde relaties aanleiding voor een belangenconflict zijn: de beoogde methoden om omgaan met die conflicten om te gaan; d) informatie over andere belangen of activiteiten van de kandidaat-verwerver die kunnen conflicteren met belangen of activiteiten van de doelentiteit, en mogelijke oplossingen voor het omgaan met die belangenconflicten; e) de aandeelhoudersstructuur van de kandidaat-verwerver, met vermelding van de identiteit van alle aandeelhouders die invloed van betekenis uitoefenen, en hun respectieve aandeel in het kapitaal en de stemrechten, met inbegrip van informatie over eventuele aandeelhoudersovereenkomsten; f) wanneer de kandidaat-verwerver — als dochter- of als moederonderneming — deel uitmaakt van een groep: een gedetailleerd organogram van de groepsstructuur en informatie over het aandeel in het kapitaal en de stemrechten van aandeelhouders met invloed van betekenis van de groepsentiteiten en informatie over de activiteiten die de groepsentiteiten momenteel uitoefenen; g) wanneer de kandidaat-verwerver — als dochter- of als moederonderneming — deel uitmaakt van een groep: informatie over de relaties tussen de financiële en niet-financiële groepsentiteiten; h) identificatie van elke kredietinstelling, betaalinstelling of instelling voor elektronisch geld, (her)verzekeringsonderneming, instelling voor collectieve belegging en de beheerders ervan of beleggingsonderneming binnen de groep, en de namen van de betrokken toezichthoudende autoriteiten; i) jaarrekeningen op enkelvoudige basis en, in voorkomend geval, op geconsolideerde en gesubconsolideerde basis, over de afgelopen drie boekjaren, wanneer de rechtspersoon gedurende die periode in bedrijf is geweest, of over de kortere periode waarin de rechtspersoon in bedrijf is geweest en waarover jaarrekeningen zijn opgesteld. Voor de toepassing van punt b) worden kredietverrichtingen, verleende of ontvangen zekerheidsrechten en garanties — ook met betrekking tot cryptoactiva of andere digitale activa — geacht tot de financiële belangen te behoren, terwijl familiale of nauwe relaties geacht worden tot de niet-financiële belangen te behoren. 2.   De kandidaat-verwerver dient in lid 1, punt i), bedoelde jaarrekeningen in, samen met elk van de volgende items en, in voorkomend geval, goedgekeurd door de wettelijke auditor of het auditkantoor in de zin van, respectievelijk, artikel 2, punten 2 en 3, van Richtlijn 2006/43/EG van het Europees Parlement en de Raad ( 9 ) : a) de balans; b) de winst- en-verliesrekening of de resultatenrekening; c) de jaarverslagen, financiële bijlagen en alle overige documenten die zijn geregistreerd bij het register of de bevoegde autoriteit van de rechtspersoon; d) wanneer de kandidaat-verwerver een nieuw opgerichte rechtspersoon of entiteit is: bij gebreke van jaarrekeningen een geactualiseerd overzicht van de financiële positie van de kandidaat-verwerver dat zo dicht mogelijk bij de datum van de kennisgeving ligt, alsmede de financiële prognoses voor de komende drie jaar, en de in een basisscenario en in een stressscenario gehanteerde planningaannames. 3.   De kandidaat-verwerver die een rechtspersoon is en zijn hoofdkantoor in een derde land heeft, verstrekt de bevoegde autoriteit van de doelentiteit, naast de in lid 1 bedoelde informatie, alle volgende informatie: a) wanneer op de rechtspersoon toezicht wordt uitgeoefend door een autoriteit van een derde land in de sector financiële diensten: i) een verklaring van goed gedrag of, indien deze niet beschikbaar is, een gelijkwaardig document van die autoriteit uit het derde land met betrekking tot die rechtspersoon; ii) wanneer die autoriteit dit soort verklaringen afgeeft: de verklaring dat er geen belemmeringen of beperkingen zijn voor de verstrekking van de voor de uitoefening van het toezicht op de doelentiteit benodigde informatie; b) algemene informatie over het voor die rechtspersoon geldende toezichtregime van het betrokken derde land, met inbegrip van informatie over de mate waarin de regelgeving voor de bestrijding van witwassen en terrorismefinanciering in dat derde land in overeenstemming is met de aanbevelingen van de Financial Action Task Force (FATF). Artikel 4 Informatie in te dienen door personen die een gekwalificeerde middellijke deelneming in de doelentiteit verwerven 1.   Wanneer een kandidaat-verwerver die — rechtstreeks of middellijk — voornemens is zeggenschap te verwerven over een bestaande houder van een gekwalificeerde deelneming in een doelentiteit, ongeacht of die bestaande deelneming rechtstreeks of middellijk is, dan wel rechtstreeks of middellijk zeggenschap heeft over de rechtstreekse kandidaat-verwerver van een gekwalificeerde deelneming in een doelentiteit, verstrekt deze het volgende: a) wanneer de kandidaat-verwerver een natuurlijke persoon is: de informatie bedoeld in artikel 1, lid 1, in de artikelen 2, 6 en 8 en in artikel 9, 10 of 11, al naargelang; b) wanneer de kandidaat-verwerver een rechtspersoon is: de informatie bedoeld in artikel 1, leden 2 tot en met 5, al naargelang, in de artikelen 3, 6 en 8 en in artikel 9, 10 of 11, al naargelang. 2.   Wanneer de kandidaat-verwerver niet voldoet aan de voorwaarden van lid 1, verstrekt deze de in lid 3, punten a) en b), vermelde informatie wanneer de percentages van de deelnemingen in de vennootschappelijke keten, te beginnen bij de rechtstreeks gehouden gekwalificeerde deelneming in de doelentiteit, vermenigvuldigd met de deelneming die op het niveau direct daarboven in de vennootschappelijke keten wordt gehouden, een gekwalificeerde deelneming van ten minste 10 % opleveren. De vermenigvuldiging wordt verder omhoog in de hele vennootschappelijke keten toegepast, waarbij de uitkomst van de vermenigvuldiging ten minste 10 % moet zijn. 3.   Wanneer de kandidaat-verwerver zeggenschap heeft over een natuurlijke persoon of rechtspersoon die overeenkomstig lid 2 een gekwalificeerde deelneming houdt, verstrekt de kandidaat-verwerver de volgende elementen: a) wanneer de kandidaat-verwerver een natuurlijke persoon is: de informatie bedoeld in artikel 1, lid 1, artikel 2, punten a), b) tot en met f) en h), artikel 6, punten a) tot en met f), en artikel 8; b) wanneer de kandidaat-verwerver een rechtspersoon is: de informatie bedoeld in artikel 1, lid 2, 3, 4 of 5, artikel 3, lid 1, punt a), i) tot en met iv), artikel 3, lid 1, punt b), iii), artikel 3, lid 1, punten f) tot en met i), artikel 3, leden 2 en 3, artikel 6, punten a) tot en met f), en artikel 8. Artikel 5 Informatie over de personen die het bedrijf van de doelentiteit zullen leiden Wanneer de kandidaat-verwerver voornemens is een of meer leden van het leidinggevend orgaan van de doelentiteit te benoemen, bevat de kennisgeving alle informatie bedoeld in artikel 7 van de gedelegeerde verordening van de Commissie tot vaststelling van technische reguleringsnormen vastgesteld overeenkomstig artikel 18, lid 6, van Verordening (EU) 2023/1114. Artikel 6 Informatie betreffende de voorgenomen verwerving Met betrekking tot de voorgenomen verwerving verstrekt de kandidaat-verwerver de bevoegde autoriteit van de doelentiteit de volgende informatie: a) identificatie van de doelentiteit; b) nadere gegevens over de voornemens van de kandidaat-verwerver met betrekking tot de voorgenomen verwerving, waarbij onder meer wordt vermeld of het om een strategische investering of een portefeuillebelegging gaat; c) informatie over de aandelen van de doelentiteit die de kandidaat-verwerver in zijn bezit heeft of voornemens is in zijn bezit te krijgen, vóór en na de voorgenomen verwerving, met vermelding van: i) het aantal en het soort aandelen, en de nominale waarde van deze aandelen; ii) het door de aandelen vertegenwoordigde percentage van het totale kapitaal van de doelentiteit, vóór en na de voorgenomen verwerving; iii) het aandeel in de totale stemrechten van de doelentiteit vertegenwoordigd door de aandelen, vóór en na de voorgenomen verwerving, indien dit verschillend is van het aandeel in het kapitaal van de doelentiteit; iv) de marktwaarde van de aandelen van de doelentiteit, in euro en in de plaatselijke valuta, vóór en na de voorgenomen verwerving; d) alle samenwerking (“acting in concert”) met andere partijen, met inbegrip van de bijdrage van deze andere partijen aan de financiering van de voorgenomen verwerving, de wijze van participatie in de financiële overeenkomsten met betrekking tot de voorgenomen verwerving en de toekomstige organisatorische regelingen van de voorgenomen verwerving; e) de inhoud van de voorgenomen aandeelhoudersovereenkomsten met andere aandeelhouders met betrekking tot de doelentiteit; f) de voorgenomen aankoopprijs en de criteria voor de prijsbepaling en, indien er een verschil bestaat tussen de marktwaarde en de voorgenomen aankoopprijs, een toelichting waarom zulks het geval is; g) voor zover beschikbaar, een kopie van de verwervingsovereenkomst. Artikel 7 Informatie over de nieuwe voorgenomen groepsstructuur en de impact daarvan op het toezicht 1.   De kandidaat-verwerver die een rechtspersoon is, verstrekt de bevoegde autoriteit van de doelentiteit een analyse van de reikwijdte van het geconsolideerde toezicht op de groep waartoe de doelentiteit na de voorgenomen verwerving zou gaan behoren. Die analyse bevat informatie over groepsentiteiten die na de voorgenomen verwerving onder de vereisten inzake geconsolideerd toezicht zouden vallen en over de niveaus binnen de groep waarop deze vereisten op geconsolideerde of gesubconsolideerde basis van toepassing zouden zijn. 2.   De kandidaat-verwerver verstrekt de bevoegde autoriteit van de doelentiteit ook een analyse van de impact van de voorgenomen verwerving op de mogelijkheden van de doelentiteit om aan haar toezichthouder tijdige en correcte informatie te blijven verstrekken, inclusief als gevolg van nauwe banden van de kandidaat-verwerver met de doelentiteit. Artikel 8 Informatie betreffende de financiering van de voorgenomen verwerving 1.   De kandidaat-verwerver verstrekt de bevoegde autoriteit van de doelentiteit nadere uitleg over de specifieke financieringsbronnen voor de voorgenomen verwerving, met inbegrip van: a) een nadere beschrijving van de activiteit die de middelen en activa voor de verwerving heeft gegenereerd, gestaafd door de nodige documenten, zoals financiële overzichten, bankafschriften, belastingaangiften en andere documenten of informatie, als bewijs aan de bevoegde autoriteit dat bij de voorgenomen verwerving geen witwasactiviteiten of terrorismefinanciering worden ondernomen; b) nadere gegevens over activa, met inbegrip van cryptoactiva die zullen worden verkocht om aan de financiering van de voorgenomen verwerving bij te dragen, met inbegrip van verkoopvoorwaarden, prijs, taxatie en nadere gegevens over de specifieke kenmerken van die activa, met inbegrip van informatie over de vraag wanneer, hoe en van wie die activa zijn verworven; c) nadere gegevens over de toegang tot kapitaalbronnen en financiële markten, met inbegrip van nadere gegevens over uit te geven financiële instrumenten; d) wanneer de voor de verwerving van de deelneming gebruikte middelen zijn ontleend: informatie over het gebruik van geleende middelen, met inbegrip van de naam van belangrijke leningverstrekkers en nadere informatie over de verleende faciliteiten, met inbegrip van looptijden, voorwaarden, pandgevingen en garanties, alsmede informatie over de inkomstenbron die zal worden gebruikt om deze leningen af te lossen; e) nadere gegevens over de wijze van betaling van de voorgenomen verwerving en over het netwerk dat voor de overdracht van middelen niet zijnde e-moneytokens wordt aangewend; f) nadere gegevens over voor het verwerven van de deelneming aangewende cryptoactiva en daarmee samenhangende DLT, over bewaarportemonnees (wallets), met inbegrip van de aard of het soort portemonnee, de vraag of het een custodial of een non-custodial wallet betreft, waar de voor het verwerven van de deelneming gebruikte of in officiële valuta omgeruilde cryptoactiva zijn opgeslagen dan wel het toegangsmiddel tot die cryptoactiva, over de aanbieders van cryptoactivadiensten waarop een beroep is gedaan en de distributed ledger-adressen of rekeningen van de initiator en de begunstigde; g) informatie over financiële regelingen met andere personen die aandeelhouder zijn of zullen zijn van de doelentiteit. Voor de toepassing van punt d) verstrekt de kandidaat-verwerver wanneer de leningverstrekker geen kredietinstelling is of geen financiële instelling met een vergunning om krediet te verlenen, uitgebreide informatie en stukken ter staving van de herkomst van de ontleende middelen, met inbegrip van de activiteiten, rechtsvorm en plaats van vestiging van de leningverstrekker, en contractuele bepalingen die de leningverstrekker machtigen om aan de leningnemer instructies over de gekwalificeerde deelneming te geven. 2.   De kandidaat-verwerver die een trust is, verstrekt aan de bevoegde autoriteit van de doelentiteit informatie over de methode voor het financieren van de trust en over de middelen die de financiële soliditeit van de trust borgen om de uitgever van activagerelateerde tokens te ondersteunen. Artikel 9 Aanvullende informatie voor gekwalificeerde deelnemingen van ten hoogste 20 % Wanneer de voorgenomen verwerving ertoe zou leiden dat de kandidaat-verwerver een gekwalificeerde deelneming van ten hoogste 20 % in de doelentiteit bezit, verstrekt de kandidaat-verwerver de bevoegde autoriteit van de doelentiteit een document over de strategie met, in voorkomend geval, de volgende informatie: a) de strategie van de kandidaat-verwerver met betrekking tot de voorgenomen verwerving, met inbegrip van de periode gedurende welke de kandidaat-verwerver voornemens is zijn deelneming na de voorgenomen verwerving aan te houden en een eventueel voornemen van de kandidaat-verwerver om zijn deelneming op afzienbare termijn te vergroten, te verkleinen of te handhaven; b) een indicatie van de voornemens van de kandidaat-verwerver ten aanzien van de doelentiteit, en in het bijzonder of de kandidaat-verwerver al dan niet voornemens is als actieve minderheidsaandeelhouder te handelen, en de motivering daarvan; c) informatie over de financiële positie van de kandidaat-verwerver en over zijn bereidheid om de doelentiteit met aanvullende financiering te ondersteunen indien zulks voor de ontwikkeling van haar activiteiten noodzakelijk is of ingeval er zich financiële moeilijkheden voordoen. Artikel 10 Aanvullende informatie voor gekwalificeerde deelnemingen van meer dan 20 % en tot 50 % 1.   Wanneer de voorgenomen verwerving ertoe zou leiden dat de kandidaat-verwerver een gekwalificeerde deelneming van meer dan 20 % en tot 50 % in de doelentiteit bezit, verstrekt de kandidaat-verwerver de bevoegde autoriteit van de doelentiteit een document over de strategie met, in voorkomend geval, de volgende informatie: a) alle overeenkomstig artikel 9 verlangde informatie; b) nadere gegevens over de invloed die de kandidaat-verwerver voornemens is uit te oefenen over de financiële positie, met inbegrip van het dividendbeleid, de strategische ontwikkeling en de middelenallocatie van de doelentiteit; c) een beschrijving van de voornemens en de strategie van de kandidaat-verwerver ten aanzien van de doelentiteit, die alle in artikel 11, lid 2, bedoelde elementen omvat, in een detailniveau dat evenredig is aan de invloed in de doelentiteit die uit de verwerving voortvloeit. 2.   De in lid 1 bedoelde informatie wordt eveneens door een in artikel 9 bedoelde kandidaat-verwerver aan de bevoegde autoriteit van de doelentiteit verstrekt wanneer de invloed die door de deelneming van de betrokken kandidaat-verwerver wordt uitgeoefend, op basis van de beoordeling van de aandeelhoudersstructuur van de doelentiteit gelijkwaardig wordt bevonden met de invloed die door een deelneming van meer dan 20 % en tot 50 % wordt uitgeoefend. Artikel 11 Aanvullende informatie voor gekwalificeerde deelnemingen van meer dan 50 % 1.   Wanneer de voorgenomen verwerving ertoe zou leiden dat de kandidaat-verwerver een gekwalificeerde deelneming van meer dan 50 % bezit, of wanneer de doelentiteit zijn dochteronderneming wordt, verstrekt de kandidaat-verwerver de bevoegde autoriteit van de doelentiteit een ondernemingsplan met een tijdshorizon van drie jaar. Dat plan omvat: a) een strategisch ontwikkelingsplan (SOP); b) ramingen voor de financiële overzichten van de doelentiteit; c) de impact van de verwerving op de corporate governance en op de algemene organisatiestructuur van de doelentiteit. 2.   Het in lid 1, punt a), bedoelde strategisch ontwikkelingsplan bevat een algemene indicatie van de voornaamste doelstellingen van de voorgenomen verwerving en van de voornaamste middelen om deze doelstellingen te bereiken, waaronder: a) het algemene doel van de voorgenomen verwerving; b) de financiële doelstellingen, die kunnen worden uitgedrukt in de vorm van rendement op eigen vermogen, baten-kostenverhouding, winst per aandeel of in een andere vorm naargelang van het geval; c) de mogelijke heroriëntatie van activiteiten, producten en klantendoelgroepen en de mogelijke herallocatie van financiële middelen of hulpbronnen die naar verwachting op de doelentiteit van invloed zullen zijn; d) algemene procedures voor de opname en integratie van de doelentiteit in de groepsstructuur van de kandidaat-verwerver, met inbegrip van een beschrijving van de belangrijkste na te streven interacties met andere ondernemingen van de groep, alsmede een beschrijving van het gevoerde beleid inzake intragroepsrelaties. Voor de toepassing van punt d) geldt voor kandidaat-verwervers waaraan een vergunning is verleend en die in de Unie onder toezicht staan, dat kan worden volstaan met informatie over de specifieke afdelingen binnen de groepsstructuur waarvoor de transactie gevolgen heeft. 3.   De in lid 1, punt b), bedoelde ramingen voor de financiële overzichten van de doelentiteit betreffen op zowel enkelvoudige als geconsolideerde basis voor een periode van drie jaar het volgende: a) een balansprognose en een prognose van de winst-en-verliesrekening; b) een prognose van de te verwachten prudentiële kapitaalvereisten en activareserve; c) informatie over het verwachte niveau van risicoblootstellingen, met inbegrip van krediet-, markt- en operationele risico’s, zoals cyberrisico’s en frauderisico’s, krediet- en milieurisico’s, en andere relevante risico’s; d) een prognose van intragroepstransacties. 4.   De impact van de verwerving op de corporate governance en op de algemene organisatiestructuur van de doelentiteit, zoals bedoeld in lid 1, punt c), omvat de impact op: a) de samenstelling en taken van de leden van het leidinggevend orgaan en, in voorkomend geval, van de voornaamste comités die door een dergelijk besluitvormingsorgaan zijn opgericht, met inbegrip van informatie over de personen die zullen worden benoemd als leden van het leidinggevend orgaan; b) bestuurs- en boekhoudprocedures en interne controles, waaronder veranderingen in procedures en systemen met betrekking tot boekhouding, interne audit, compliance wat bestrijding van witwassen en terrorismefinanciering en risicobeheersing betreft, met inbegrip van de benoemingen in de sleutelfuncties van interne audit, compliance officers en risicomanagers; c) de algemene ICT-architectuur, met inbegrip van veranderingen betreffende het beleid ten aanzien van externe ICT-dienstaanbieders die in artikel 28, lid 2, van Verordening (EU) 2022/2554 van het Europees Parlement en de Raad ( 10 ) bedoelde kritieke of belangrijke functies aanbieden, de data-flowchart, de gebruikte interne en externe software en de beveiligingsprocedures en -tools voor essentiële data en systemen, zoals back-up, bedrijfscontinuïteitsplannen en audittrails; d) het beleid inzake externe dienstenaanbieders van kritieke of belangrijke functies, met inbegrip van informatie over de betrokken sectoren, de selectie van dienstenaanbieders en de respectieve rechten en plichten van de belangrijkste partijen zoals beschreven in overeenkomsten, met inbegrip van auditregelingen en regelingen voor bewaring en belegging van de activareserve, en de van de aanbieder verwachte kwaliteit van de dienstverlening; e) alle andere relevante informatie met betrekking tot de impact van de verwerving op de corporate governance en op de algemene organisatiestructuur van de doelentiteit, met inbegrip van alle wijzigingen met betrekking tot de stemrechten van de aandeelhouders. Artikel 12 Beperktere eisen inzake informatie 1.   Wanneer de kandidaat-verwerver voor de verwerving of vergroting van gekwalificeerde deelnemingen binnen twee jaar voorafgaand aan de indiening van de kennisgeving door dezelfde bevoegde autoriteit als die van de doelentiteit is beoordeeld overeenkomstig artikel 41, lid 1, of artikel 83, lid 1, van Verordening (EU) 2023/1114, artikel 13 van Richtlijn 2014/65/EU van het Europees Parlement en de Raad ( 11 ) , artikel 23 van Richtlijn 2013/36/EU van het Europees Parlement en de Raad ( 12 ) , artikel 59 van Richtlijn 2009/138/EG van het Europees Parlement en de Raad ( 13 ) , of artikel 32 van Verordening (EU) nr. 648/2012 van het Europees Parlement en de Raad ( 14 ) , verstrekt die kandidaat-verwerver aan de bevoegde autoriteit van de doelentiteit alleen de informatie die specifiek is voor de voorgenomen verwerving of de informatie die sinds de vorige beoordeling is gewijzigd. De kandidaat-verwerver verstrekt een ondertekende verklaring waarin deze aangeeft welke in deze verordening bedoelde precieze informatie niet is verstrekt en bevestigt dat die informatie niet is gewijzigd sinds de vorige beoordeling en dat deze nog steeds waarheidsgetrouw, nauwkeurig en actueel is. 2.   Onverminderd lid 1 verstrekt de kandidaat-verwerver, wanneer deze een onderneming is die een vergunning heeft gekregen van dezelfde bevoegde autoriteit als die van de doelentiteit, en met inachtneming van het lopende prudentiële toezicht door die bevoegde autoriteit, alleen de in deze verordening bedoelde informatie die specifiek is voor de voorgenomen verwerving en hoeft hij de informatie die al in het bezit is van die bevoegde autoriteit, niet te verstrekken. De kandidaat-verwerver verstrekt een ondertekende verklaring waarin hij aangeeft welke in deze verordening bedoelde precieze informatie niet is verstrekt omdat deze al in het bezit is van die bevoegde autoriteit, en hij bevestigt dat die informatie waarheidsgetrouw, nauwkeurig en actueel is. 3.   Voor de toepassing van dit artikel omvat informatie die specifiek is voor de voorgenomen verwerving als bedoeld in deze verordening, al het volgende: a) wanneer de kandidaat-verwerver een natuurlijke persoon is: i) informatie bedoeld in artikel 1, lid 1; ii) informatie bedoeld in artikel 2, lid 1, punten d), e) en f), en artikel 2, lid 2, punten a) tot en met d), wanneer de voorgenomen verwerving onder lid 1 valt, of informatie bedoeld in artikel 2, lid 2, punten a) tot en met d), wanneer de voorgenomen verwerving onder lid 2 van dit artikel valt; iii) informatie bedoeld in artikel 5; iv) informatie bedoeld in artikel 6; v) informatie bedoeld in artikel 8; vi) informatie bedoeld in artikel 9, 10 of 11, al naargelang; b) wanneer de kandidaat-verwerver een rechtspersoon, een trust, een abi in de zin van artikel 4, lid 1, punt a), van Richtlijn 2011/61/EU of een icbe in de zin van artikel 1, lid 2, van Richtlijn 2009/65/EG, of een staatsinvesteringsfonds is: i) informatie bedoeld in artikel 1, lid 2, punten a) tot en met f); ii) informatie bedoeld in artikel 3, lid 1, punt a), ii), iii) en iv), artikel 3, lid 1, punten b), c) en d), en artikel 5, al naargelang, en, wanneer de voorgenomen verwerving onder lid 1 van dit artikel valt, ook informatie bedoeld in artikel 3, lid 2, punten a) tot en met d); iii) informatie bedoeld in de artikelen 6 en 7; iv) informatie bedoeld in artikel 8; v) informatie bedoeld in artikel 9, 10 of 11, al naargelang. Artikel 13 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 december 2024. Voor de Commissie De voorzitter Ursula VON DER LEYEN ( 1 ) PB L 150 van 9.6.2023, blz. 40 , ELI: http://data.europa.eu/eli/reg/2023/1114/oj . ( 2 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 , ELI: http://data.europa.eu/eli/reg/2016/679/oj ). ( 3 ) Richtlijn 2011/61/EU van het Europees Parlement en de Raad van 8 juni 2011 inzake beheerders van alternatieve beleggingsinstellingen en tot wijziging van de Richtlijnen 2003/41/EG en 2009/65/EG en van de Verordeningen (EG) nr. 1060/2009 en (EU) nr. 1095/2010 ( PB L 174 van 1.7.2011, blz. 1 , ELI: http://data.europa.eu/eli/reg/2011/61/oj ). ( 4 ) Richtlijn 2009/65/EG van het Europees Parlement en de Raad van 13 juli 2009 tot coördinatie van de wettelijke en bestuursrechtelijke bepalingen betreffende bepaalde instellingen voor collectieve belegging in effecten (UCITS) ( PB L 302 van 17.11.2009, blz. 32 , ELI: http://data.europa.eu/eli/reg/2009/65/oj ). ( 5 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 , ELI: http://data.europa.eu/eli/reg/2018/1725/oj ). ( 6 ) Verordening (EU) nr. 1093/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Bankautoriteit), tot wijziging van Besluit nr. 716/2009/EG en tot intrekking van Besluit 2009/78/EG van de Commissie ( PB L 331 van 15.12.2010, blz. 12 , ELI: http://data.europa.eu/eli/reg/2010/1093/oj ). ( 7 ) Richtlijn (EU) 2017/1132 van het Europees Parlement en de Raad van 14 juni 2017 aangaande bepaalde aspecten van het vennootschapsrecht ( PB L 169 van 30.6.2017, blz. 46 , ELI: http://data.europa.eu/eli/reg/2017/1132/oj ). ( 8 ) Richtlijn (EU) 2015/849 van het Europees Parlement en de Raad van 20 mei 2015 inzake de voorkoming van het gebruik van het financiële stelsel voor het witwassen van geld of terrorismefinanciering, tot wijziging van Verordening (EU) nr. 648/2012 van het Europees Parlement en de Raad en tot intrekking van Richtlijn 2005/60/EG van het Europees Parlement en de Raad en Richtlijn 2006/70/EG van de Commissie ( PB L 141 van 5.6.2015, blz. 73 , ELI: http://data.europa.eu/eli/reg/2015/849/oj ). ( 9 ) Richtlijn 2006/43/EG van het Europees Parlement en de Raad van 17 mei 2006 betreffende de wettelijke controles van jaarrekeningen en geconsolideerde jaarrekeningen, tot wijziging van de Richtlijnen 78/660/EEG en 83/349/EEG van de Raad en houdende intrekking van Richtlijn 84/253/EEG van de Raad ( PB L 157 van 9.6.2006, blz. 87 , ELI: http://data.europa.eu/eli/dir/2006/43/oj ). ( 10 ) Verordening (EU) 2022/2554 van het Europees Parlement en de Raad van 14 december 2022 betreffende digitale operationele veerkracht voor de financiële sector en tot wijziging van Verordeningen (EG) nr. 1060/2009, (EU) nr. 648/2012, (EU) nr. 600/2014, (EU) nr. 909/2014 en (EU) 2016/1011 ( PB L 333 van 27.12.2022, blz. 1 , ELI: http://data.europa.eu/eli/reg/2022/2554/oj ). ( 11 ) Richtlijn 2014/65/EU van het Europees Parlement en de Raad van 15 mei 2014 betreffende markten voor financiële instrumenten en tot wijziging van Richtlijn 2002/92/EG en Richtlijn 2011/61/EU ( PB L 173 van 12.6.2014, blz. 349 , ELI: http://data.europa.eu/eli/reg/2014/65/oj ). ( 12 ) Richtlijn 2013/36/EU van het Europees Parlement en de Raad van 26 juni 2013 betreffende toegang tot het bedrijf van kredietinstellingen en het prudentieel toezicht op kredietinstellingen, tot wijziging van Richtlijn 2002/87/EG en tot intrekking van de Richtlijnen 2006/48/EG en 2006/49/EG ( PB L 176 van 27.6.2013, blz. 338 , ELI: http://data.europa.eu/eli/reg/2013/36/oj ). ( 13 ) Richtlijn 2009/138/EG van het Europees Parlement en de Raad van 25 november 2009 betreffende de toegang tot en uitoefening van het verzekerings- en het herverzekeringsbedrijf (Solvabiliteit II) ( PB L 335 van 17.12.2009, blz. 1 , ELI: http://data.europa.eu/eli/reg/2009/138/oj ). ( 14 ) Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( PB L 201 van 27.7.2012, blz. 1 , ELI: http://data.europa.eu/eli/reg/2012/648/oj ). ELI: http://data.europa.eu/eli/reg_del/2025/413/oj ISSN 1977-0758 (electronic edition)",
  "source": "EUR LEX"
}