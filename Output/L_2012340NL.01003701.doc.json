{
  "url": "http://www.w3.org/1999/xhtml\">",
  "content": "L_2012340NL.01003701.xml 13.12.2012 NL Publicatieblad van de Europese Unie L 340/37 VERORDENING (EU) Nr. 1192/2012 VAN DE COMMISSIE van 12 december 2012 tot beëindiging van de bij Verordening (EU) nr. 548/2012 ingestelde registratie van de invoer van niet-navulbare zakgasaanstekers met vuursteentje verzonden uit Vietnam, al dan niet aangegeven als van oorsprong uit Vietnam DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1225/2009 van de Raad van 30 november 2009 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) („de basisverordening”), en met name artikel 14, Na raadpleging van het Raadgevend Comité, Overwegende hetgeen volgt: 1. Het antiontwijkingsonderzoek en de registratie van de invoer (1) Op 26 juni 2012 heeft de Commissie op grond van Verordening (EU) nr. 548/2012 ( 2 ) een onderzoek geopend naar de mogelijke ontwijking van de bij Verordening (EG) nr. 1458/2007 van de Raad ( 3 ) ingestelde antidumpingmaatregelen ten aanzien van niet-navulbare zakgasaanstekers met vuursteentje van oorsprong uit de Volksrepubliek China door de invoer van niet-navulbare zakgasaanstekers met vuursteentje verzonden uit Vietnam, al dan niet aangegeven als van oorsprong uit Vietnam. Die verordening onderwierp die invoer ook aan registratie. (2) Deze verordening loopt niet vooruit op de conclusies van het bij Verordening (EU) nr. 548/2012 ingestelde onderzoek. 2. Beëindiging van de registratie (3) Omdat de antidumpingmaatregelen ten aanzien van de invoer van niet-navulbare zakgasaanstekers met vuursteentje van oorsprong uit de Volksrepubliek China vervallen ( 4 ) , moet de registratie van de invoer van niet-navulbare zakgasaanstekers met vuursteentje verzonden uit Vietnam, al dan niet aangegeven als van oorsprong uit Vietnam, worden stopgezet, HEEFT DE VOLGENDE VERORDENING VASTGESTELD: Artikel 1 De douaneautoriteiten wordt opgedragen de registratie van de invoer uit hoofde van artikel 2 van Verordening (EU) nr. 548/2012 te beëindigen. Artikel 2 Deze verordening treedt in werking op 14 december 2012. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 december 2012. Voor de Commissie De voorzitter José Manuel BARROSO ( 1 ) PB L 343 van 22.12.2009, blz. 51 . ( 2 ) PB L 165 van 26.6.2012, blz. 37 . ( 3 ) PB L 326 van 12.12.2007, blz. 1 . ( 4 ) PB C 382 van 12.12.2012, blz. 12 .",
  "source": "EUR LEX"
}