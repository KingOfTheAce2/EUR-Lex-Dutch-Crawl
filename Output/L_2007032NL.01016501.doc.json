{
  "url": "http://www.w3.org/1999/xhtml\">",
  "content": "L_2007032NL.01016501.xml 6.2.2007 NL Publicatieblad van de Europese Unie L 32/165 BESCHIKKING VAN DE COMMISSIE van 18 december 2006 betreffende een verzoek van de Republiek Letland om een verlaagd btw-tarief te mogen toepassen op de levering van stadsverwarming, aardgas en elektriciteit aan huishoudens (Kennisgeving geschied onder nummer C(2006) 6592) (Slechts de tekst in de Letse taal is authentiek) (2007/68/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op de Zesde Richtlijn 77/388/EEG van de Raad van 17 mei 1977 betreffende de harmonisatie van de wetgevingen der lidstaten inzake omzetbelasting — Gemeenschappelijk stelsel van belasting over de toegevoegde waarde: uniforme grondslag ( 1 ) , en met name op artikel 12, lid 3, onder b), Overwegende hetgeen volgt: (1) De Commissie is, eerst bij een op 19 april 2006 aan haar toegezonden verzoekschrift en vervolgens bij een op 10 juli 2006 bij haar ingekomen officiële brief, door de Republiek Letland ervan in kennis gesteld dat deze voornemens is om de levering van stadswarmte, aardgas en elektriciteit aan huishoudens aan een verlaagd btw-tarief te onderwerpen. Letland heeft huishoudens omschreven als alle eindverbruikers met wie een contract voor de desbetreffende leveringen wordt afgesloten zoals dat bij natuurlijke personen gebeurt. (2) Overeenkomstig bijlage VIII bij het Toetredingsverdrag mocht Letland, in afwijking van artikel 12, lid 3, onder a), van Richtlijn 77/388/EEG (genoemd zesde btw-richtlijn), tot en met 31 december 2004 een btw-vrijstelling handhaven voor de levering van verwarming aan huishoudens. In feite is Letland ook na deze datum een btw-vrijstelling voor de levering van stadswarmte aan huishoudens blijven toepassen. (3) Letland wil een verlaagd tarief (5 %) toepassen op de levering van stadswarmte, aardgas en elektriciteit aan huishoudens, met uitzondering van leveringen voor handelsactiviteiten of andere beroepsactiviteiten. Dit tarief leidt niet tot verstoringen van de mededinging noch tot verschuivingen in de consumptie van aan huishoudens geleverde elektriciteit, gas of stadswarmte om fiscale redenen. Dit is hoofdzakelijk toe te schrijven aan het feit dat deze drie producten elkaar uit technisch-technologisch oogpunt alleen voor verwarmingsdoeleinden kunnen vervangen. Aangezien dit verlaagde btw-tarief bovendien alleen zal gelden voor huishoudens, is het onwaarschijnlijk dat de mededinging zal worden verstoord ten aanzien van rechtspersonen, die de btw kunnen aftrekken en dus niet de uiteindelijke kosten van de belasting dragen. (4) De btw-regels inzake de plaats van levering van aardgas en elektriciteit, zoals vastgesteld bij de zesde btw-richtlijn, zijn bij Richtlijn 2003/92/EG van de Raad ( 2 ) gewijzigd. De levering van aardgas via distributienetten en van elektriciteit in het stadium van het eindverbruik, van handelaar en distributeur aan eindverbruiker, wordt belast op de plaats waar de afnemer het effectieve gebruik en verbruik van de goederen heeft, teneinde te garanderen dat de belasting wordt geheven in het land waar het werkelijke verbruik plaatsvindt. Voor de levering van stadswarmte worden er geen grensoverschrijdende transacties verricht, wat betekent dat de levering plaatselijk is en er geen gevaar van mededingingsverstoring in de zin van artikel 12, lid 3, onder b), van de zesde btw-richtlijn bestaat. (5) De beoogde maatregel, die voorziet in een verlaagd btw-tarief voor de levering van stadswarmte, aardgas en elektriciteit aan huishoudens overeenkomstig artikel 12, lid 3, onder b), van de zesde btw-richtlijn, is beperkt tot leveringen aan eindverbruikers en geldt niet voor leveringen aan belastingplichtigen ten behoeve van hun handels-, beroeps- en andere ondernemingsactiviteiten. (6) Aangezien de maatregel is beperkt tot leveringen aan eindverbruikers en niet geldt voor leveringen aan belastingplichtigen ten behoeve van hun handels-, beroeps- en andere ondernemingsactiviteiten, moet het gevaar voor verstoring van de mededinging als onbestaande worden beschouwd. Omdat bijgevolg aan de voorwaarde van artikel 12, lid 3, onder b), van de zesde richtlijn is voldaan, moet Letland worden gemachtigd de betrokken maatregel toe te passen vanaf de datum van kennisgeving van deze beschikking, HEEFT DE VOLGENDE BESCHIKKING GEGEVEN: Artikel 1 Letland mag de bij brief van 10 juli 2006 aangemelde maatregel tot toepassing van een verlaagd btw-tarief op de levering van stadsverwarming, aardgas en elektriciteit aan huishoudens, ongeacht de omstandigheden waarin de productie en de levering plaatsvinden, ten uitvoer leggen. Artikel 2 Voor de toepassing van deze beschikking worden huishoudens omschreven als natuurlijke personen die de in artikel 1 bedoelde leveringen ontvangen met het oog op het eindverbruik ervan, hetgeen derhalve alle leveringen ten behoeve van handels-, beroeps- en andere ondernemingsactiviteiten uitsluit. Artikel 3 Deze beschikking is gericht tot de Republiek Letland. Gedaan te Brussel, 18 december 2006. Voor de Commissie Markos KYPRIANOU Lid van de Commissie ( 1 ) PB L 145 van 13.6.1977, blz. 1 . Richtlijn laatstelijk gewijzigd bij Richtlijn 2006/69/EG ( PB L 221 van 12.8.2006, blz. 9 ). ( 2 ) PB L 260 van 11.10.2003, blz. 8 .",
  "source": "EUR LEX"
}