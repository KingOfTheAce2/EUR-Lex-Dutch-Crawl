{
  "url": "http://www.w3.org/1999/xhtml\">",
  "content": "L_2007154NL.01002201.xml 14.6.2007 NL Publicatieblad van de Europese Unie L 154/22 RICHTLIJN 2007/24/EG VAN HET EUROPEES PARLEMENT EN DE RAAD van 23 mei 2007 tot intrekking van Richtlijn 71/304/EEG van de Raad betreffende de opheffing van de beperkingen van het vrij verrichten van diensten op het gebied van overheidsopdrachten voor de uitvoering van werken en van de gunning van overheidsopdrachten voor de uitvoering van werken door bemiddeling van agentschappen of filialen (Voor de EER relevante tekst) HET EUROPEES PARLEMENT EN DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, met name artikel 47, lid 2, en de artikelen 55 en 95, Gezien het voorstel van de Commissie, Na raadpleging van het Europees Economisch en Sociaal Comité, Na raadpleging van het Comité van de Regio’s, Handelend volgens de procedure van artikel 251 van het Verdrag ( 1 ) , Overwegende hetgeen volgt: (1) In haar mededeling aan de Raad, het Europees Parlement, het Europees Economisch en Sociaal Comité en het Comité van de Regio’s betreffende de modernisering en vereenvoudiging van het acquis communautaire heeft de Commissie onder meer aangekondigd dat zij zou nagaan of het acquis kan worden vereenvoudigd door bijvoorbeeld achterhaalde wetgevingsbesluiten in te trekken. (2) Met de aanneming van diverse wetgevingsbesluiten op het gebied van overheidsopdrachten, waarvan de laatste Richtlijn 2004/17/EG van het Europees Parlement en de Raad van 31 maart 2004 houdende coördinatie van de procedures voor het plaatsen van opdrachten in de sectoren water- en energievoorziening, vervoer en postdiensten ( 2 ) en Richtlijn 2004/18/EG van het Europees Parlement en de Raad van 31 maart 2004 betreffende de coördinatie van de procedures voor het plaatsen van overheidsopdrachten voor werken, leveringen en diensten ( 3 ) waren, en wegens de ontwikkeling van de jurisprudentie van het Hof van Justitie, en met name zijn arrest van 25 juli 1991 in zaak C-76/90 Säger ( 4 ) , wordt eenzelfde of hoger niveau van bescherming geboden dan door Richtlijn 71/304/EEG ( 5 ) . (3) Het verdient derhalve aanbeveling Richtlijn 71/304/EEG in te trekken om het acquis communautaire te vereenvoudigen zonder afbreuk te doen aan de rechten van de economische subjecten, HEBBEN DE VOLGENDE RICHTLIJN VASTGESTELD: Artikel 1 Richtlijn 71/304/EEG wordt ingetrokken. Artikel 2 Deze richtlijn treedt in werking op de dag van haar bekendmaking in het Publicatieblad van de Europese Unie . Artikel 3 Deze richtlijn is gericht tot de lidstaten. Gedaan te Brussel, 23 mei 2007. Voor het Europees Parlement De voorzitter H.-G. PÖTTERING Voor de Raad De voorzitter G. GLOSER ( 1 ) Advies van het Europees Parlement van 13 februari 2007 (nog niet bekendgemaakt in het Publicatieblad) en besluit van de Raad van 16 april 2007. ( 2 ) PB L 134 van 30.4.2004, blz. 1 . Richtlijn laatstelijk gewijzigd bij Richtlijn 2006/97/EG van de Raad ( PB L 363 van 20.12.2006, blz. 107 ). ( 3 ) PB L 134 van 30.4.2004, blz. 114 . Richtlijn laatstelijk gewijzigd bij Richtlijn 2006/97/EG. ( 4 ) Jurispr. 1991, blz. I-4221. ( 5 ) PB L 185 van 16.8.1971, blz. 1 .",
  "source": "EUR LEX"
}