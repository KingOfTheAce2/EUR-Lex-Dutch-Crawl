{
  "url": "http://www.w3.org/1999/xhtml\">",
  "content": "L_2015323NL.01002701.xml 9.12.2015 NL Publicatieblad van de Europese Unie L 323/27 UITVOERINGSBESLUIT (EU) 2015/2291 VAN DE COMMISSIE van 7 december 2015 tot wijziging van Uitvoeringsbesluit 2013/722/EU wat betreft het maximumbedrag van de financiële bijdrage van de Unie voor het programma voor de uitroeiing van rabiës in Letland voor het jaar 2014 (Kennisgeving geschied onder nummer C(2015) 8607) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Beschikking 2009/470/EG van de Raad van 25 mei 2009 betreffende bepaalde uitgaven op veterinair gebied ( 1 ) , en met name artikel 27, lid 5, Gezien Verordening (EU) nr. 652/2014 van het Europees Parlement en de Raad van 15 mei 2014 tot vaststelling van bepalingen betreffende het beheer van de uitgaven in verband met de voedselketen, diergezondheid en dierenwelzijn, alsmede in verband met plantgezondheid en teeltmateriaal, tot wijziging van de Richtlijnen 98/56/EG, 2000/29/EG en 2008/90/EG van de Raad, de Verordeningen (EG) nr. 178/2002, (EG) nr. 882/2004 en (EG) nr. 396/2005 van het Europees Parlement en de Raad, Richtlijn 2009/128/EG van het Europees Parlement en de Raad en Verordening (EG) nr. 1107/2009 van het Europees Parlement en de Raad en tot intrekking van de Besluiten 66/399/EEG en 76/894/EEG en Beschikking 2009/470/EG van de Raad ( 2 ) , en met name artikel 13, leden 3 en 5, en artikel 45, lid 1, Overwegende hetgeen volgt: (1) Bij artikel 11, lid 3, van Uitvoeringsbesluit 2013/722/EU van de Commissie ( 3 ) is het door Letland ingediende meerjarenprogramma voor de uitroeiing van rabiës goedgekeurd voor de periode van 1 januari 2014 tot en met 31 december 2016. (2) Overeenkomstig artikel 11, lid 6, onder c), vi), van Uitvoeringsbesluit 2013/722/EU was het maximumbedrag van de financiële bijdrage van de Unie voor het door Letland ingediende programma voor de uitroeiing van rabiës voor het jaar 2014 aanvankelijk vastgesteld op 1 225 000 EUR. Overeenkomstig artikel 11, lid 7, onder c), ii), van dat besluit was het maximumbedrag van de bijdrage voor het in de bufferzone van Belarus uit te voeren gedeelte van dat programma vastgesteld op 475 000 EUR. (3) Na een beoordeling door de Commissie van de tussentijdse technische en financiële verslagen die de lidstaten overeenkomstig artikel 27, lid 7, van Beschikking 2009/470/EG hebben ingediend en die betrekking hebben op de gemaakte kosten voor de financiering van de uitroeiingsprogramma's voor het jaar 2014, zijn de maximumbedragen voor die programma's gewijzigd bij Uitvoeringsbesluit 2014/925/EU van de Commissie ( 4 ) . (4) Bij artikel 5, lid 17, van Uitvoeringsbesluit 2014/925/EU is artikel 11, lid 6, onder c), vi), van Uitvoeringsbesluit 2013/722/EU gewijzigd en is het maximumbedrag van de financiële bijdrage van de Unie voor het door Letland ingediende programma voor de uitroeiing van rabiës voor het jaar 2014 vastgesteld op 400 000 EUR. Bij artikel 5, lid 18, van Uitvoeringsbesluit 2014/925/EU is artikel 11, lid 7, onder c), ii), van Uitvoeringsbesluit 2013/722/EU gewijzigd en is het maximumbedrag van de financiële bijdrage van de Unie voor het in de bufferzone van Belarus uit te voeren gedeelte van dat programma eveneens vastgesteld op 400 000 EUR. (5) Er is een fout geslopen in het nieuwe maximumbedrag van de financiële bijdrage van de Unie voor het door Letland ingediende programma voor de uitroeiing van rabiës voor het jaar 2014. Overeenkomstig artikel 11, lid 6, onder c), vi), en artikel 11, lid 7, onder c), ii), van Uitvoeringsbesluit 2013/722/EU, als gewijzigd, zou er bij een correcte uitvoering van het in de bufferzone van Belarus uit te voeren gedeelte van het programma en bij besteding van de 400 000 EUR namelijk geen verdere financiële bijdrage van de Unie beschikbaar zijn voor het in Letland uit te voeren gedeelte van het programma. Dit strookt niet met de algemene strategie om rabiës uit te roeien in de Europese Unie, aangezien deze gestoeld is op het doen verdwijnen van de ziekte in de lidstaten en op de instelling van bufferzones langs de buitengrenzen van de Unie om de terugkeer van de ziekte te vermijden. (6) Bijgevolg moet Uitvoeringsbesluit 2013/722/EU dienovereenkomstig worden gewijzigd, met inachtneming van het door Letland ingediende tussentijdse technische en financiële verslag wat betreft de uitvoering van het programma voor de uitroeiing van rabiës voor het jaar 2014. (7) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 Artikel 11, lid 6, onder c), vi), van Uitvoeringsbesluit 2013/722/EU wordt vervangen door: „vi) 800 000 EUR voor Letland”. Artikel 2 Dit besluit is gericht tot de lidstaten. Gedaan te Brussel, 7 december 2015. Voor de Commissie Vytenis ANDRIUKAITIS Lid van de Commissie ( 1 ) PB L 155 van 18.6.2009, blz. 30 . ( 2 ) PB L 189 van 27.6.2014, blz. 1 . ( 3 ) Uitvoeringsbesluit 2013/722/EU van de Commissie van 29 november 2013 tot goedkeuring van de door de lidstaten voor 2014 en de volgende jaren ingediende jaarlijkse en meerjarenprogramma's en van de financiële bijdrage van de Unie voor de uitroeiing, bestrijding en bewaking van bepaalde dierziekten en zoönosen ( PB L 328 van 7.12.2013, blz. 101 ). ( 4 ) Uitvoeringsbesluit 2014/925/EU van de Commissie van 16 december 2014 tot goedkeuring van bepaalde gewijzigde programma's voor de uitroeiing, bestrijding en bewaking van dierziekten en zoönosen voor het jaar 2014 en tot wijziging van Uitvoeringsbesluit 2013/722/EU wat betreft de financiële bijdrage van de Unie voor bepaalde programma's die bij dat besluit zijn goedgekeurd ( PB L 363 van 18.12.2014, blz. 173 ).",
  "source": "EUR LEX"
}