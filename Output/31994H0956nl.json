{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31994H0956:NL:HTML\">",
  "content": "EUR-Lex - 31994H0956 - NL Avis juridique important | 31994H0956 94/956/Euratom: Aanbeveling van de Commissie van 21 december 1994 inzake de toepassing van de veiligheidscontrole van Euratom in Spanje (Slechts de tekst in de Spaanse taal is authentiek) Publicatieblad Nr. L 371 van 31/12/1994 blz. 0018 - 0018 AANBEVELING VAN DE COMMISSIE van 21 december 1994 inzake de toepassing van de veiligheidscontrole van Euratom in Spanje (Slechts de tekst in de Spaanse taal is authentiek) (94/956/Euratom) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap voor Atoomenergie, inzonderheid op artikel 83, lid 3, Overwegende dat krachtens artikel 78, lid 1, van het Verdrag ieder die een installatie voor de produktie, de afscheiding of enige aanwending van grondstoffen of bijzondere splijtstoffen of voor de behandeling van bestraalde splijtstoffen opricht of in  gebruik heeft, gehouden is aan de Commissie de fundamentele technische kenmerken van de installatie mede te delen, voor zover de kennis daarvan noodzakelijk is voor de verwezenlijking van de in artikel 77 omschreven doelstellingen van Euratom; Overwegende dat Spanje in juni 1994 de Commissie op de hoogte heeft gesteld van het bestaan in Spanje van een nucleaire installatie op het terrein van de Escuela Técnica Superior de Ingenieros Industriales de la Universidad Politécnica de Madrid (hierna  te noemen  \"ETSII\") die, sinds 1972, had bestaan uit een subkritische opstelling met een bijbehorende inventaris van 3 622 kg natuurlijk uranium; Overwegende dat deze installatie niet aan de Commissie was gemeld, noch bij de toetreding van Spanje tot de Europese Gemeenschappen op 1 januari 1986, noch daarna, totdat in juni 1994 het bestaan ervan bekend werd; Overwegende dat bij Beschikking 94/955/Euratom van de Commissie van 21 december 1994 inzake een procedure op grond van artikel 83 van het Euratom-Verdrag (1), aan ETSII, als sanctie voor het verzuim tot melding van de installatie, een waarschuwing is  opgelegd; Overwegende dat uit het onderzoek van de Commissie is gebleken dat de installatie tussen januari 1986 en juni 1994 bij de bevoegde nationale autoriteiten bekend was, welke autoriteiten ook de exploitatievergunning hebben afgegeven; Overwegende dat krachtens het Verdrag de Lid-Staten alle passende maatregelen nemen om te zorgen voor de naleving van de verplichtingen die daaruit voortvloeien en in het bijzonder om op hun grondgebied te zorgen voor de naleving van de verplichtingen  die voortvloeien uit hoofdstuk VII van de tweede titel; Overwegende dat het in die omstandigheden noodzakelijk is te waarborgen dat, in overeenstemming met de bepalingen van het Verdrag, alle nucleaire installaties op het grondgebied van Spanje aan de Commissie worden gemeld, DOET DE VOLGENDE AANBEVELING: 1. Spanje neemt alle maatregelen die nodig zijn om te waarborgen dat alle installaties in Spanje voor de produktie, de afscheiding of enige aanwending van grondstoffen of bijzondere splijtstoffen of voor de behandeling van bestraalde splijtstoffen aan  de Commissie worden gemeld overeenkomstig de bepalingen van het Verdrag. 2. Spanje stelt de Commissie binnen een periode van drie maanden op de hoogte van de resultaten van de getroffen maatregelen. Deze aanbeveling is gericht tot het Koninkrijk Spanje. Gedaan te Brussel, 21 december 1994. Voor de Commissie Marcelino OREJA Lid van de Commissie (1) Zie bladzijde 16 van dit Publikatieblad.",
  "source": "EUR LEX"
}