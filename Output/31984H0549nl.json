{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31984H0549:NL:HTML\">",
  "content": "EUR-Lex - 31984H0549 - NL Avis juridique important | 31984H0549 84/549/EEG: Aanbeveling van de Raad van 12 november 1984 inzake de tenuitvoerlegging van de harmonisatie op telecommunicatiegebied Publicatieblad Nr. L 298 van 16/11/1984 blz. 0049 - 0050 Bijzondere uitgave in het Spaans: Hoofdstuk 16 Deel 1 blz. 0199 Bijzondere uitgave in het Portugees: Hoofdstuk 16 Deel 1 blz. 0199 ***** AANBEVELING  VAN DE RAAD van 12 november 1984 inzake de tenuitvoerlegging van de harmonisatie op telecommunicatiegebied (84/549/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 235, Gezien het voorstel van de Commissie, Gezien het advies van het Europese Parlement (1), Gezien het advies van het Economisch en Sociaal Comité (2), Overwegende de noodzaak, de mogelijkheden die de telecommunicatie biedt voor de economische ontwikkeling van de Gemeenschap volledig te benutten; Overwegende dat het in dit verband van belang is onder meer de volgende twee doelstellingen te verwezenlijken: - de invoering van een reeks geharmoniseerde telematicadiensten (3) die de gebruikers in geheel Europa doeltreffende en voordelige communicatiemogelijkheden bieden; - de totstandbrenging van een dynamische communautaire markt voor telecommunicatieapparatuur; Overwegende dat de invoering van nieuwe digitale netwerken voor geïntegreerde diensten (ISDN's) en van nieuwe breedbandcommunicatiediensten, die vooral van belang zijn voor de gebruikers uit het bedrijfsleven, door alle telecommunicatieadministraties en erkende particuliere instellingen die telecommunicatiediensten verzorgen in de Gemeenschap, hierna aangeduid als »telecommunicatieadministraties\", een unieke gelegenheid biedt om de harmonisatie te verwezenlijken die voor het bereiken van deze doelstellingen beslist noodzakelijk is; Overwegende dat het nodig is de telecommunicatieadministraties in de Gemeenschap te steunen bij de tenuitvoerlegging van de dringende harmoniesatieprogramma's welke door de Europese Conferentie van PTT-administraties (CEPT), de Europese Commissie voor Normalisatie (CEN) het Europees Comité voor Elektrotechnische Normalisatie (CENELEC), het Comité Consultatif International Télégraphique et Téléphonique (CCITT) en de Internationale Organisatie voor Normalisatie (ISO) zijn vastgesteld, en deze administraties bij te staan zodat zij over de vereiste middelen, inzonderheid gekwalificeerd personeel, kunnen beschikken, BEVEELT AAN: dat de Regeringen van de Lid-Staten erop toezien dat - de telecommunicatieadministraties: 1. met elkaar overleg plegen, bij voorkeur in het kader van de CEPT, alvorens een nieuwe dienst in te voeren, vooral als dit een dienst tussen verschillende Lid-Staten betreft, ten einde gemeenschappelijke beleidslijnen te bepalen, zodat de noodzakelijke innovatie in een met de harmonisatie verenigbare vorm plaatsheeft; 2. de vanaf 1985 in te voeren nieuwe diensten op grond van een gemeenschappelijk geharmoniseerd uitgangspunt tot stand brengen, vooral als het gaat om diensten tussen verschillende Lid-Staten, zodat in geheel Europa onderling overeenstemmende diensten worden verleend, rekening houdend met de voortgang van de werkzaamheden in het kader van de CEPT, de CEN/het CENELEC, het CCITT en de ISO; 3. vanaf 1986 bij de bestelling van digitale transmissie- en schakelsystemen die bestemd zijn voor de geleidelijke integratie van de diensten, in alle opzichten rekening houden met de erkende normen in de Gemeenschap; - de Commissie regelmatig van de voortgang van de werkzaamheden op de hoogte wordt gebracht. De Commissie zal, samen met de door de Raad van 4 november 1983 ingestelde Groep van Hoge Ambtenaren inzake telecommunicatie, deze voortgang regelmatig beoordelen. (1) PB nr. C 144 van 15. 6. 1981, blz. 71. (2) PB nr. C 138 van 9. 6. 1981, blz. 26. (3) Het woord »telematica\" slaat op alle diensten, systemen, apparaten en produkten die verband houden met het gecombineerde gebruik van elektronische informatietechnieken, dat wil zeggen: verwerking en transmissie van digitale gegevens. Het woord »telematica\" heeft het karakter van een soortaanduiding en slaat dus niet op enig bepaald produkt dat onder die benaming wordt verhandeld.",
  "source": "EUR LEX"
}