{
  "url": "http://www.w3.org/1999/xhtml\">",
  "content": "L_2018224NL.01000301.xml 5.9.2018 NL Publicatieblad van de Europese Unie L 224/3 UITVOERINGSVERORDENING (EU) 2018/1214 VAN DE COMMISSIE van 29 augustus 2018 tot inschrijving van een naam in het register van beschermde oorsprongsbenamingen en beschermde geografische aanduidingen („Morcilla de Burgos” (BGA)) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name artikel 52, lid 2, Overwegende hetgeen volgt: (1) Overeenkomstig artikel 50, lid 2, onder a), van Verordening (EU) nr. 1151/2012 is de aanvraag van Spanje tot registratie van de naam „Morcilla de Burgos” bekendgemaakt in het Publicatieblad van de Europese Unie ( 2 ) . (2) De Commissie heeft, op grond van artikel 51, leden 1 en 2, van Verordening (EU) nr. 1151/2012, twee aankondigingen van bezwaar, gevolgd door twee met redenen omklede bezwaarschriften, ontvangen van de heer Iñaki Libano, Keulen, Duitsland, en de heer Diego Garcia, die het bedrijf Hydroplus, Chatou, Frankrijk, vertegenwoordigt, en heeft ze onontvankelijk verklaard. Overeenkomstig artikel 51 van de genoemde verordening hebben natuurlijke personen of rechtspersonen met een rechtmatig belang die gevestigd of woonachtig zijn in een andere lidstaat dan de lidstaat vanwaar de aanvraag is ingediend, niet het recht om rechtstreeks bij de Commissie een aankondiging van bezwaar in te dienen. (3) De naam „Morcilla de Burgos” moet dus worden ingeschreven in het register van beschermde oorsprongsbenamingen en beschermde geografische aanduidingen, HEEFT DE VOLGENDE VERORDENING VASTGESTELD: Artikel 1 De naam „Morcilla de Burgos” (BGA) wordt ingeschreven in het register van beschermde oorsprongsbenamingen en beschermde geografische aanduidingen. Met de in de eerste alinea vermelde naam wordt een product aangeduid van categorie 1.2. (Vleesproducten (verhit, gepekeld, gerookt enz.)) als opgenomen in bijlage XI bij Uitvoeringsverordening (EU) nr. 668/2014 van de Commissie ( 3 ) . Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 augustus 2018. Voor de Commissie, namens de voorzitter, Phil HOGAN Lid van de Commissie ( 1 ) PB L 343 van 14.12.2012, blz. 1 . ( 2 ) PB C 455 van 6.12.2016, blz. 7 . ( 3 ) Uitvoeringsverordening (EU) nr. 668/2014 van de Commissie van 13 juni 2014 houdende uitvoeringsbepalingen van Verordening (EU) nr. 1151/2012 van het Europees Parlement en de Raad inzake kwaliteitsregelingen voor landbouwproducten en levensmiddelen ( PB L 179 van 19.6.2014, blz. 36 ).",
  "source": "EUR LEX"
}