{
  "url": "http://www.w3.org/1999/xhtml\">",
  "content": "L_2004366NL.01001401.xml 11.12.2004 NL Publicatieblad van de Europese Unie L 366/14 BESCHIKKING VAN DE COMMISSIE van 12 november 2004 tot verlening van een vergunning voor het in de handel brengen van dranken op basis van melk met toegevoegde fytosterolen/fytostanolen als nieuwe voedingsmiddelen of nieuwe voedselingrediënten krachtens Verordening (EG) nr. 258/97 van het Europees Parlement en de Raad (Kennisgeving geschied onder nummer C(2004) 4289) (Slechts de tekst in de Engelse taal is authentiek) (2004/845/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 258/97 van het Europees Parlement en de Raad van 27 januari 1997 betreffende nieuwe voedingsmiddelen en nieuwe voedselingrediënten ( 1 ) , en met name op artikel 7, Overwegende hetgeen volgt: (1) Op 7 september 2000 heeft Novartis (nu Forbes Medi-Tech. Inc.) bij de Belgische bevoegde instanties een verzoek ingediend voor een vergunning om dranken op basis van melk met toegevoegde fytosterolen als nieuw voedingsmiddel of nieuw voedselingrediënt in de handel te brengen. (2) Op 30 maart 2001 hebben de Belgische bevoegde instanties hun verslag van de eerste beoordeling uitgebracht. (3) In hun verslag van de eerste beoordeling hebben de voor de beoordeling van voedingsmiddelen bevoegde Belgische instanties geconcludeerd dat een aanvullende beoordeling vereist was. (4) De Commissie heeft het verslag van de eerste beoordeling op 27 april 2001 aan alle lidstaten toegezonden. (5) Het Wetenschappelijk Comité voor de menselijke voeding (WCMV) heeft in zijn advies „General view on the long-term effects of the intake of elevated levels of phytosterols from multiple dietary sources, with particular attention to the effects on β-carotene” van 26 september 2002 aangegeven dat een fytosterolinname van meer dan 3 g/dag geen verdere voordelen biedt, een hoge inname ongewenste bijwerkingen kan hebben en het daarom verstandig is om een inname van meer dan 3 g plantensterolen per dag te vermijden. Verder heeft het panel voor dieetproducten, voeding en allergieën van de Europese Autoriteit voor voedselveiligheid (EFSA) zich in zijn advies van 25 november 2003 naar aanleiding van een verzoek van de Commissie betreffende een aanvraag van Forbes Medi-Tech om goedkeuring van plantensterolen-bevattende dranken op basis van melk als nieuwe voedingsmiddelen wat die aanvraag betreft aangesloten bij de conclusies van het WCMV, dat in zijn advies over aanvragen tot goedkeuring van een reeks met plantensterolen verrijkte voedingsmiddelen van 5 maart 2003 geconcludeerd heeft dat de toevoeging van fytosterolen veilig is, mits de dagelijkse inname niet meer bedraagt dan 3 g. (6) Verordening (EG) nr. 608/2004 ( 2 ) van de Commissie inzake de etikettering van voedingsmiddelen en voedselingrediënten met toegevoegde fytostanolesters waarborgt dat de consument de nodige informatie ontvangt om een overmatige inname van toegevoegde fytosterolen/fytostanolen te vermijden. (7) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Voedingsmiddelen en voedselingrediënten als omschreven in bijlage I, met toegevoegde fytosterolen/fytostanolen zoals gespecificeerd in bijlage II, hierna „de producten” genoemd, mogen in de Gemeenschap in de handel worden gebracht. Artikel 2 De producten worden zodanig aangeboden dat zij gemakkelijk kunnen worden verdeeld in porties die hetzij maximaal 3 g (voor één portie per dag), hetzij maximaal 1 g (voor drie porties per dag) toegevoegde fytosterolen/fytostanolen bevatten. De hoeveelheid toegevoegde fytosterolen/fytostanolen in een verpakkingseenheid van dranken mag niet meer dan 3 g bedragen. Artikel 3 Deze beschikking is gericht tot Forbes Medi-Tech Inc., 750 West Pender Street, Vancouver B.C. V6C 2T8, Canada. Gedaan te Brussel, 12 november 2004. Voor de Commissie David BYRNE Lid van de Commissie ( 1 ) PB L 43 van 14.2.1997, blz. 1 . Verordening laatstelijk gewijzigd bij Verordening (EG) nr. 1882/2003 ( PB L 284 van 31.10.2003, blz. 1 ). ( 2 ) PB L 97 van 1.4.2004, blz.44 . BIJLAGE I In artikel 1 bedoelde producten Melkachtige producten, zoals producten op basis van halfvolle en magere melk, waarin het melkvet geheel of gedeeltelijk door plantaardig vet is vervangen. BIJLAGE 2 Specificaties van fytosterolen en fytostanolen voor toevoeging aan voedingsmiddelen en voedselingrediënten Definitie Fytosterolen en fytostanolen zijn sterolen, respectievelijk stanolen, die uit planten zijn geëxtraheerd en als vrije sterolen en stanolen of veresterd met vetzuren van levensmiddelenkwaliteit kunnen worden aangeboden. Samenstelling (met behulp van GC-FID of gelijkwaardige methode) < 80 % β-sitosterol < 35 % β-sitostanol < 40 % campesterol < 15 % campestanol < 30 % stigmasterol < 3 % brassicasterol < 3 % andere sterolen/stanolen Verontreinigingen/zuiverheid (met behulp van GC-FID of gelijkwaardige methode) Fytosterolen en fytostanolen, afkomstig uit andere bronnen dan voor levensmiddelen geschikte plantaardige olie, moeten vrij zijn van verontreinigingen; dit kan het best worden bereikt door ervoor te zorgen dat het fytosterol/fytostanolingrediënt een zuiverheid van meer dan 99 % heeft.",
  "source": "EUR LEX"
}