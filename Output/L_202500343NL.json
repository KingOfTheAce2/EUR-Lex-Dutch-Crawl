{
  "url": "http://www.w3.org/1999/xhtml\">",
  "content": "L_202500343NL.000101.fmx.xml Publicatieblad van de Europese Unie NL L-serie 2025/343 18.2.2025 UITVOERINGSVERORDENING (EU) 2025/343 VAN DE COMMISSIE van 17 februari 2025 tot wijziging van Verordening (EU) nr. 1332/2011 en Uitvoeringsverordening (EU) 2017/373 met betrekking tot systemen voor het vermijden van botsingen in de lucht (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/1139 van het Europees Parlement en de Raad van 4 juli 2018 inzake gemeenschappelijke regels op het gebied van burgerluchtvaart en tot oprichting van een Agentschap van de Europese Unie voor de veiligheid van de luchtvaart, en tot wijziging van de Verordeningen (EG) nr. 2111/2005, (EG) nr. 1008/2008, (EU) nr. 996/2010, (EU) nr. 376/2014 en de Richtlijnen 2014/30/EU en 2014/53/EU van het Europees Parlement en de Raad, en tot intrekking van de Verordeningen (EG) nr. 552/2004 en (EG) nr. 216/2008 van het Europees Parlement en de Raad en Verordening (EEG) nr. 3922/91 van de Raad ( 1 ) , en met name artikel 31, lid 1, punt a), en artikel 44, lid 1, punt a), Overwegende hetgeen volgt: (1) In Verordening (EU) nr. 1332/2011 van de Commissie ( 2 ) zijn gemeenschappelijke eisen voor het gebruik van het luchtruim en exploitatieprocedures voor het vermijden van botsingen in de lucht vastgesteld. (2) Volgens Verordening (EU) nr. 1332/2011 moeten turbineaangedreven luchtvaartuigen met een maximale gecertificeerde startmassa van meer dan 5 700 kg of die meer dan 19 passagiers mogen vervoeren, worden uitgerust met botsingsvermijdingslogica versie 7.1 van het systeem voor het vermijden van botsingen in de lucht (ACAS II) om botsingen in volle vlucht te vermijden. Die eis geldt ook voor exploitanten van bepaalde in een derde land geregistreerde vleugelvliegtuigen, maar niet voor onbemande luchtvaartuigsystemen. (3) Overeenkomstig Verordening (EU) nr. 1332/2011 moeten luchtvaartuigen die wettelijk niet te hoeven worden uitgerust met ACAS II, maar op vrijwillige basis met dat systeem zijn uitgerust, beschikken over botsingsvermijdingslogica versie 7.1. (4) In Uitvoeringsverordening (EU) 2017/373 van de Commissie ( 3 ) zijn gemeenschappelijke eisen voor verleners van luchtverkeersbeheers-/luchtvaartnavigatiediensten en andere netwerkfuncties voor luchtverkeersbeheer en het toezicht daarop vastgesteld. (5) Volgens Uitvoeringsverordening (EU) 2017/373 moeten verleners van communicatie-, navigatie- of surveillancediensten aantonen dat hun werkmethoden en operationele procedures voldoen aan de normen betreffende luchtvaarttelecommunicatie van bijlage 10 bij het Verdrag inzake de internationale burgerluchtvaart, ondertekend te Chicago op 7 december 1944 (“Verdrag van Chicago”), voor zover die van belang zijn voor de verlening van communicatie-, navigatie- of surveillancediensten in het betrokken luchtruim. (6) Bij amendement 91 van de internationale normen en aanbevolen praktijken, Aeronautical Telecommunications — Surveillance and Collision Avoidance Systems (volume IV van bijlage 10 bij het Verdrag van Chicago), is het systeem voor het vermijden van botsingen in de lucht Xa (ACAS Xa) ingevoerd als alternatief voor ACAS II met botsingsvermijdingslogica versie 7.1. (7) Overeenkomstig artikel 4, lid 1, punt a), van Verordening (EU) 2018/1139 moeten de bij die verordening vastgestelde nieuwe eisen rekening houden met de stand van de techniek en de beste praktijken op het gebied van de luchtvaart en met de wereldwijde ervaring op luchtvaartgebied en de wetenschappelijke en technische vooruitgang op de desbetreffende gebieden. Verordening (EU) nr. 1332/2011 moet bijgevolg worden gewijzigd om de met ACAS Xa uitgeruste luchtvaartuigen toegang te verlenen tot het SES-luchtruim. (8) Overeenkomstig artikel 1, lid 2, punt g), van Verordening (EU) 2018/1139 moeten de krachtens die verordening vastgestelde nieuwe regels de lidstaten helpen bij het uitoefenen van hun rechten en het nakomen van hun verplichtingen uit hoofde van het Verdrag van Chicago, door te zorgen voor een gemeenschappelijke interpretatie en een eenvormige en tijdige uitvoering van de bepalingen van dat verdrag. Uitvoeringsverordening (EU) 2017/373 moet bijgevolg worden gewijzigd om te verwijzen naar de recentste bepalingen van bijlage 10 bij het Verdrag van Chicago. (9) De in deze verordening vervatte maatregelen zijn in overeenstemming met het advies van het bij artikel 127 van Verordening (EU) 2018/1139 ingestelde comité, HEEFT DE VOLGENDE VERORDENING VASTGESTELD: Artikel 1 Wijzigingen van Verordening (EU) nr. 1332/2011 De bijlage bij Verordening (EU) nr. 1332/2011 punt AUR.ACAS.1005 wordt vervangen door: “AUR.ACAS.1005 Prestatievereiste De volgende turbineaangedreven vleugelvliegtuigen moeten worden uitgerust met ACAS II met botsingsvermijdingslogica versie 7.1, of met ACAS Xa: a) vleugelvliegtuigen met een maximale gecertificeerde startmassa van meer dan 5 700 kg; b) vleugelvliegtuigen die meer dan 19 passagiers mogen vervoeren. Luchtvaartuigen die niet in punt 1 zijn vermeld, maar die op vrijwillige basis zijn uitgerust met ACAS II, moeten zijn uitgerust met botsingsvermijdingslogica versie 7.1 of met ACAS Xa. Punt 1 is niet van toepassing op onbemande luchtvaartuigsystemen.”. Artikel 2 Wijziging van Uitvoeringsverordening (EU) 2017/373 In punt CNS.TR.100 van bijlage VIII bij Uitvoeringsverordening (EU) 2017/373 wordt punt d) vervangen door: “d) volume IV betreffende systemen voor radarsurveillance en het vermijden van botsingen, 5e editie, juli 2014, met inbegrip van alle wijzigingen tot en met nr. 91;”. Artikel 3 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 februari 2025. Voor de Commissie De voorzitter Ursula VON DER LEYEN ( 1 ) PB L 212 van 22.8.2018, blz. 1 , ELI: http://data.europa.eu/eli/reg/2018/1139/oj . ( 2 ) Verordening (EU) nr. 1332/2011 van de Commissie van 16 december 2011 tot vaststelling van gemeenschappelijke eisen voor het gebruik van het luchtruim en exploitatieprocedures voor het vermijden van botsingen in de lucht ( PB L 336 van 20.12.2011, blz. 20 , ELI: http://data.europa.eu/eli/reg/2011/1332/oj ). ( 3 ) Uitvoeringsverordening (EU) 2017/373 van de Commissie van 1 maart 2017 tot vaststelling van de gemeenschappelijke eisen voor verleners van luchtverkeersbeheers-/luchtvaartnavigatiediensten en andere netwerkfuncties voor luchtverkeersbeheer en het toezicht daarop, en tot intrekking van Verordening (EG) nr. 482/2008, Uitvoeringsverordeningen (EU) nr. 1034/2011, (EU) nr. 1035/2011 en (EU) 2016/1377 en tot wijziging van Verordening (EU) nr. 677/2011 ( PB L 62 van 8.3.2017, blz. 1 , ELI: http://data.europa.eu/eli/reg_impl/2017/373/oj ). ELI: http://data.europa.eu/eli/reg_impl/2025/343/oj ISSN 1977-0758 (electronic edition)",
  "source": "EUR LEX"
}