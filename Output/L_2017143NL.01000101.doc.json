{
  "url": "http://www.w3.org/1999/xhtml\"><!--",
  "content": "L_2017143NL.01000101.xml 3.6.2017 NL Publicatieblad van de Europese Unie L 143/1 UITVOERINGSVERORDENING (EU) 2017/949 VAN DE COMMISSIE van 2 juni 2017 tot vaststelling van uitvoeringsbepalingen voor Verordening (EG) nr. 1760/2000 van het Europees Parlement en de Raad met betrekking tot de structuur van de identificatiecode voor runderen en tot wijziging van Verordening (EG) nr. 911/2004 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1760/2000 van het Europees Parlement en de Raad van 17 juli 2000 tot vaststelling van een identificatie- en registratieregeling voor runderen en inzake de etikettering van rundvlees en rundvleesproducten en tot intrekking van Verordening (EG) nr. 820/97 van de Raad ( 1 ) , en met name artikel 4, lid 3, onder c), Overwegende hetgeen volgt: (1) In Verordening (EG) nr. 1760/2000 zijn regels vastgesteld betreffende de identificatie en de registratie van runderen. Teneinde de verplaatsingen van runderen te kunnen traceren, bepaalt die verordening dat alle dieren moeten worden geïdentificeerd met ten minste twee van de in de bijlage I vermelde identificatiemiddelen die dezelfde unieke identificatiecode dragen. De in die bijlage opgenomen identificatiemiddelen omvatten een conventioneel oormerk en een elektronisch identificatiemiddel in de vorm van een elektronisch oormerk, een bolustransponder of een injecteerbare transponder. (2) Verordening (EG) nr. 1760/2000, als gewijzigd bij Verordening (EU) nr. 653/2014 ( 2 ) , bepaalt dat de regels met betrekking tot de structuur van de identificatiecode door middel van uitvoeringshandelingen moeten worden vastgesteld. (3) Om in overeenstemming te zijn met de normen van de Internationale Organisatie voor normalisatie (ISO) voor de identificatie van dieren is de meest geschikte structuur van de identificatiecode voor runderen de tweeletterige of de driecijferige landcode en een individuele code voor het dier van maximaal 12 cijfers. (4) De structuur van de identificatiecode die in deze verordening wordt vastgesteld, moet de werking van de eengemaakte markt niet enkel waarborgen voor runderen, maar ook voor schapen en geiten, wanneer overeenkomstig Verordening (EG) nr. 21/2004 van de Raad ( 3 ) een dergelijke structuur is vereist, ongeacht de identificatiemiddelen die in de verschillende lidstaten zijn ingevoerd. (5) Verordening (EG) nr. 911/2004 van de Commissie ( 4 ) bepaalt in welke vorm de gegevens over de lidstaat van oorsprong en over het individuele dier op zichtbare oormerken moeten worden gecodeerd. De gecodeerde vorm van de identificatie is de tweeletterige landcode, gecombineerd met een individuele diercode van maximaal twaalf cijfers. (6) De structuur van de identificatiecode voor runderen zou moeten gelden voor zowel conventionele oormerken als elektronische identificatiemiddelen, en dergelijke codes zouden interoperabel, elektronisch uitwisselbaar en in alle lidstaten leesbaar moeten zijn. Bijgevolg moet Verordening (EG) nr. 911/2004 worden gewijzigd om te verwijzen naar de identificatiecode die in deze verordening wordt vastgesteld. (7) In artikel 1, lid 2, van Verordening (EG) nr. 911/2004 is bepaald dat Spanje, Ierland, Italië, Portugal en het Verenigd Koninkrijk hun systeem dat bestaat in een alfanumerieke code voor de twaalf tekens na landcode mogen handhaven: in Spanje, Ierland, Italië en Portugal voor dieren die tot en met 31 december 1999 zijn geboren en in het Verenigd Koninkrijk voor dieren die tot en met 30 juni 2000 zijn geboren. Aangezien de in deze verordening vastgestelde regels voor de structuur van de identificatiecode voor runderen dienen ter vervanging van de regels van artikel 1, lid 2, van Verordening (EG) nr. 911/2004, moet deze verordening eveneens in deze afwijking voorzien. (8) In artikel 5 van Verordening (EG) nr. 1760/2000 is bepaald dat de lidstaten een gecomputeriseerd gegevensbestand voor runderen moeten opzetten waarin de bevoegde autoriteit van de lidstaat de identificatiecode voor runderen moet opnemen. Voorts is in artikel 4, lid 4, van die verordening bepaald vanaf welke datum de lidstaten ervoor moeten zorgen dat de nodige infrastructuur om elektronische identificatiemiddelen als officieel identificatiemiddel voor runderen te gebruiken volledig operationeel is. Deze infrastructuur omvat het gecomputeriseerde gegevensbestand. (9) Om een vlotte omschakeling van conventionele oormerken naar elektronische identificatiemiddelen mogelijk te maken, is het wenselijk om voor het opnemen van de identificatiecode voor runderen in het gecomputeriseerde gegevensbestand voorlopige maatregelen vast te stellen tot de nodige infrastructuur voor het gebruik van elektronische identificatiemiddelen in de lidstaten volledig operationeel is. (10) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Onderwerp en toepassingsgebied Deze verordening stelt regels vast betreffende de structuur van de identificatiecode voor runderen, zoals bedoeld in artikel 4, lid 3, onder c) van Verordening (EG) nr. 1760/2000. Artikel 2 Structuur van de identificatiecode voor runderen De identificatiecode voor runderen wordt op het identificatiemiddel als volgt weergegeven: a) het eerste element van de identificatiecode moet de landcode zijn van de lidstaat waar het identificatiemiddel voor het eerst is aangebracht, in de vorm van de tweeletterige landcode of de driecijferige numerieke code uit de lijst in de bijlage. b) het tweede element van de identificatiecode moet een numerieke individuele diercode zijn van maximaal 12 cijfers; Ierland, Spanje, Italië, Portugal en het Verenigd Koninkrijk mogen echter hun systeem handhaven dat bestaat in een alfanumerieke code voor de twaalf tekens na landcode: in Ierland, Spanje, Italië en Portugal voor dieren die tot en met 31 december 1999 zijn geboren en in het Verenigd Koninkrijk voor dieren die tot en met 30 juni 2000 zijn geboren. Artikel 3 Gecomputeriseerd gegevensbestand De bevoegde autoriteit van de lidstaat kan overeenkomstig artikel 5 van Verordening (EG) nr. 1760/2000 in het gecomputeriseerde gegevensbestand voor runderen een identificatiecode opnemen in de vorm van de in artikel 2, onder a), van deze verordeningen bedoelde tweeletterige of de driecijferige code, ongeacht de landcode die op het identificatiemiddel is weergegeven, mits de volledige traceerbaarheid van het rund gewaarborgd is. Artikel 4 Wijzigingen in Verordening (EG) nr. 911/2004 Verordening (EG) nr. 911/2004 wordt als volgt gewijzigd: 1) Artikel 1, lid 2, wordt vervangen door: „2.   De tekens die de identificatiecode op de oormerken vormen, zijn zoals bepaald in artikel 2 van Uitvoeringsverordening (EU) 2017/949 van de Commissie ( *1 ) . ( *1 ) Uitvoeringsverordening (EU) 2017/949 van de Commissie van 2 juni 2017 tot vaststelling van uitvoeringsbepalingen voor Verordening (EG) nr. 1760/2000 van het Europees Parlement en de Raad met betrekking tot de structuur van de identificatiecode voor runderen en tot wijziging van Verordening (EG) nr. 911/2004 van de Commissie ( PB L 143 van 3.6.2017, blz. 1 ).”.\" 2) Bijlage I wordt geschrapt. Artikel 5 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 juni 2017. Voor de Commissie De voorzitter Jean-Claude JUNCKER ( 1 ) PB L 204 van 11.8.2000, blz. 1 . ( 2 ) Verordening (EU) nr. 653/2014 van het Europees Parlement en de Raad van 15 mei 2014 tot wijziging van Verordening (EG) nr. 1760/2000 wat betreft de elektronische identificatie van runderen en de etikettering van rundvlees ( PB L 189 van 27.6.2014, blz. 33 ). ( 3 ) Verordening (EG) nr. 21/2004 van de Raad van 17 december 2003 tot vaststelling van een identificatie- en registratieregeling voor schapen en geiten en tot wijziging van Verordening (EG) nr. 1782/2003 en de Richtlijnen 92/102/EEG en 64/432/EEG ( PB L 5 van 9.1.2004, blz. 8 ). ( 4 ) Verordening (EG) nr. 911/2004 van de Commissie van 29 april 2004 tot uitvoering van Verordening (EG) nr. 1760/2000 van het Europees Parlement en de Raad wat betreft oormerken, paspoorten en bedrijfsregisters ( PB L 163 van 30.4.2004, blz. 65 ). BIJLAGE Landcodes als bedoeld in artikel 2: Lidstaat Tweeletterige code Driecijferige code België BE 056 Bulgarije BG 100 Tsjechië CZ 203 Denemarken DK 208 Duitsland DE 276 Estland EE 233 Ierland IE 372 Griekenland EL 300 Spanje ES 724 Frankrijk FR 250 Kroatië HR 191 Italië IT 380 Cyprus CY 196 Letland LV 428 Litouwen LT 440 Luxemburg LU 442 Hongarije HU 348 Malta MT 470 Nederland NL 528 Oostenrijk AT 040 Polen PL 616 Portugal PT 620 Roemenië RO 642 Slovenië SI 705 Slowakije SK 703 Finland FI 246 Zweden SE 752 Verenigd Koninkrijk UK 826",
  "source": "EUR LEX"
}