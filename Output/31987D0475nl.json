{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31987D0475:NL:HTML\">",
  "content": "EUR-Lex - 31987D0475 - NL Avis juridique important | 31987D0475 87/475/EEG: Beschikking van de Raad van 17 september 1987 betreffende het zeevervoer tussen Italië en Algerije Publicatieblad Nr. L 272 van 25/09/1987 blz. 0037 - 0038 Bijzondere uitgave in het Fins: Hoofdstuk 7 Deel 3 blz. 0157 Bijzondere uitgave in het Zweeds: Hoofdstuk 7 Deel 3 blz. 0157 ***** BESCHIKKING  VAN DE RAAD van 17 september 1987 betreffende het zeevervoer tussen Italië en Algerije (87/475/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 4055/86 van de Raad van 22 december 1986 houdende toepassing van het beginsel van het vrij verrichten van diensten op het zeevervoer tussen de Lid-Staten onderling en tussen de Lid-Staten en derde landen (1), inzonderheid op artikel 6, lid 2, Gezien het voorstel van de Commissie, Overwegende dat de Italiaanse delegatie in juli 1985 in het kader van de bij Beschikking 77/587/EEG (2) ingestelde overlegprocedure met betrekking tot het zeevervoer het probleem van de door Algerije toegepaste ladingsreservering aan de orde heeft gesteld, hetgeen in oktober 1985 tot een demarche van de Gemeenschap heeft geleid; Overwegende dat de Italiaanse Regering op 17 maart 1987 aan de Commissie de tekst heeft voorgelegd van een Overeenkomst inzake zeevervoer en zeescheepvaart tussen de Italiaanse Republiek en de Volksrepubliek Algerije, die op 28 februari 1987 werd ondertekend, maar nog niet is geratificeerd; Overwegende dat deze voorlegging in dit specifieke geval dient te worden behandeld als een mededeling overeenkomstig artikel 6, lid 1, van Verordening (EEG) nr. 4055/86; Overwegende dat in artikel 6, lid 2, van Verordening (EEG) nr. 4055/86 wordt bepaald dat de Raad een besluit neemt over de stappen die moeten worden genomen indien onderdanen of scheepvaartondernemingen van een Lid-Staat geen daadwerkelijke gelegenheid hebben lijndiensten van en naar een bepaald derde land te onderhouden; Overwegende dat Algerije onlangs het Verdrag van de Verenigde Naties inzake een gedragscode voor lijnvaartconferences heeft geratificeerd dat voor dat land op 12 juni 1987 in werking is getreden; Overwegende dat de bepalingen van die Overeenkomst op een zodanige wijze moeten worden toegepast dat geen conflict ontstaat met de verplichtingen van de Lid-Staten krachtens het Gemeenschapsrecht, met name wat betreft de billijke, vrije en niet discriminerende toegang tot vracht voor onderdanen of scheepvaartondernemingen van de Gemeenschap, met inbegrip van onafhankelijke scheepvaartondernemingen; Overwegende dat het Italië onder die voorwaarden toegestaan is de overeenkomst te ratificeren, HEEFT DE VOLGENDE BESCHIKKING GEGEVEN: Artikel 1 De Italiaanse Republiek is gemachtigd de Overeenkomst inzake zeevervoer en zeescheepvaart met Algerije, op 28 februari 1987 ondertekend, te ratificeren, met dien verstande dat: a) Italië de nodige stappen onderneemt om, overeenkomstig Verordening (EEG) nr. 954/79 (3), zo spoedig mogelijk toe te treden tot het Verdrag van de Verenigde Naties inzake een gedragscode voor lijnvaartconferences; b) Italië opnieuw tegenover Algerije verklaart dat de bepalingen van de overeenkomst zullen worden toegepast conform het Gemeenschapsrecht; c) Italië niet later dan één jaar na kennisgeving van deze beschikking bij de Lid-Staten en de Commissie verslag uitbrengt over de toepassing van deze overeenkomst. Artikel 2 Deze beschikking is gericht tot de Italiaanse Republiek. Gedaan te Brussel, 17 september 1987. Voor de Raad De Voorzitter K. E. TYGESEN (1) PB nr. L 378 van 31. 12. 1986, blz. 1. (2) PB nr. L 239 van 17. 9. 1977, blz. 23. (3) PB nr. L 121 van 17. 5. 1979, blz. 1.",
  "source": "EUR LEX"
}