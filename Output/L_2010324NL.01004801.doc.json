{
  "url": "http://www.w3.org/1999/xhtml\">",
  "content": "L_2010324NL.01004801.xml 9.12.2010 NL Publicatieblad van de Europese Unie L 324/48 BESLUIT VAN DE RAAD van 6 december 2010 betreffende de sluiting van een Partnerschapsovereenkomst inzake visserij tussen de Europese Unie en de Salomonseilanden (2010/763/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, lid 2, juncto artikel 218, lid 6, onder a), Gezien het voorstel van de Commissie, Gezien de goedkeuring door het Europees Parlement, Overwegende hetgeen volgt: (1) Op grond van het besluit van de Raad van 22 september 2009 houdende machtiging van de Commissie om namens de Gemeenschap onderhandelingen te openen voor de sluiting van een partnerschapsovereenkomst inzake visserij met de Salomonseilanden, heeft de Gemeenschap met de Salomonseilanden onderhandeld over een partnerschapsovereenkomst inzake visserij waarbij aan EU-vaartuigen vangstmogelijkheden worden toegekend in de wateren waarover de Salomonseilanden de soevereiniteit of de jurisdictie voor visserijaangelegenheden bezitten. (2) Naar aanleiding van die onderhandelingen is op 26 september 2009 een nieuwe partnerschapsovereenkomst inzake visserij geparafeerd. (3) Bij Besluit 2010/397/EU van de Raad ( 1 ) is de Partnerschapsovereenkomst inzake visserij tussen de Europese Unie en de Salomonseilanden ondertekend en sinds 9 oktober 2009 voorlopig toegepast. (4) Deze overeenkomst dient te worden gesloten, HEEFT HET VOLGENDE BESLUIT VASTGESTELD: Artikel 1 De Partnerschapsovereenkomst inzake visserij tussen de Europese Unie en de Salomonseilanden wordt goedgekeurd ( 2 ) . Artikel 2 De voorzitter van de Raad wijst de persoon/personen aan die gemachtigd is/zijn om namens de Unie de in artikel 18 van de overeenkomst bedoelde kennisgeving te verrichten, waarmee de instemming van de Unie om door de overeenkomst gebonden te zijn tot uiting wordt gebracht ( 3 ) . Artikel 3 Dit besluit treedt in werking op de dag waarop het wordt vastgesteld. Gedaan te Brussel, 6 december 2010. Voor de Raad De voorzitster J. MILQUET ( 1 ) PB L 190 van 22.7.2010, blz. 1 . ( 2 ) De tekst van de overeenkomst is samen met het ondertekeningsbesluit bekendgemaakt in PB L 190 van 22.7.2010, blz. 3 . ( 3 ) De datum van inwerkingtreding van de overeenkomst zal door het secretariaat-generaal van de Raad in het Publicatieblad van de Europese Unie worden bekendgemaakt.",
  "source": "EUR LEX"
}