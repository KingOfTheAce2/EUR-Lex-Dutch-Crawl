{
  "url": "http://www.w3.org/1999/xhtml\">",
  "content": "C_2005136NL.01001501.xml 3.6.2005 NL Publicatieblad van de Europese Unie C 136/15 ADVIES VAN DE RAAD van 17 februari 2005 over het geactualiseerde stabiliteitsprogramma van Ierland, 2004-2007 (2005/C 136/06) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid ( 1 ) , met name op artikel 5, lid 3, Gelet op de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: (1) Op 17 februari 2005 heeft de Raad het geactualiseerde stabiliteitsprogramma van Ierland voor de periode 2004-2007 behandeld. Dit programma voldoet aan de gegevensvereisten van de „gedragscode voor de inhoud en de vorm van de stabiliteits- en convergentieprogramma's”. (2) In het macro-economische scenario dat aan het programma ten grondslag ligt, wordt voor 2004 uitgegaan van een reële BBP-groei van 5,3 %, die zich tijdens de resterende programmaperiode rond een gemiddelde van 5,2 % zal stabiliseren. Op grond van de momenteel beschikbare informatie mogen de groeiprognoses van dit scenario aannemelijk worden genoemd. De in het programma gehanteerde HICP-inflatieverwachtingen lijken evenwel aan de lage kant te zijn. (3) Na een in eerste instantie onvoorzien overschot in 2004 als gevolg van hoger dan verwachte ontvangsten, onder meer dankzij eenmalige inkomsten en omdat minder werd uitgegeven dan aanvankelijk was begroot, wordt in de strategie die in het geactualiseerde programma wordt uitgestippeld, uitgegaan van een gering en vrij stabiel tekort vanaf 2005. Tijdens de programmaperiode vertonen zowel de uitgaven- als de inkomstenquote een dalende trend, hoewel de uitgavenquote in 2005 stijgt als gevolg van recente begrotingsmaatregelen. Tegelijkertijd wordt momenteel een aanzienlijk programma van overheidsinvesteringen uitgevoerd, hetgeen resulteert in een gemiddelde investeringsquote van de overheid tijdens de programmaperiode van net geen 4 % BBP (gelijk aan net geen 5 % BNP). Gecorrigeerd voor het volgens de gebruikelijke methode geschatte conjunctuureffect, vertoont de begroting over de gehele prognoseperiode een batig conjunctuurgezuiverd saldo, met uitzondering van een gering tekort in 2005. Toch dient erop gewezen te worden dat door de bijzondere kenmerken van de Ierse economie de ramingen van de output gap en dus van de conjunctuurgezuiverde saldi ongewoon grote onzekerheidsmarges vertonen. Ten opzichte van het vorige programma wordt in de huidige actualisering gerekend op betere overheidssaldi bij een gunstiger macro-economisch scenario. (4) De aan de begrotingsprognoses verbonden risico's lijken elkaar in evenwicht te houden. De ramingen van de ontvangsten lijken plausibel te zijn en doordat in de prognoses voor 2006 en 2007 voorzieningen voor onvoorziene gebeurtenissen zijn opgenomen, zou het eindresultaat beter kunnen uitvallen dan verwacht. Wat de uitgaven betreft, heeft Ierland recentelijk ook een bemoedigende vooruitgang bij het naleven van de uitgavendoelstellingen te zien gegeven, hetgeen erop wijst dat de recente maatregelen die werden genomen met het oog op een versterking van de uitgavenbeperkingen, doeltreffend zijn. Daar staat evenwel tegenover dat er ook enkele risico's zijn die tot grotere nominale tekorten kunnen leiden. Vooral het groeitempo van de uitgaven lijkt in de laatste jaren van het programma vrij laag ingeschat te zijn. (5) In het licht van deze risicobeoordeling lijkt de in het programma uitgestippelde begrotingsstrategie toereikend te zijn om tot en met 2007 een begrotingssituatie te bewerkstelligen die nagenoeg in evenwicht is of een overschot vertoont (de middellangetermijndoelstelling volgens het stabiliteits- en groeipact). Deze strategie biedt ook een voldoende veiligheidsmarge om gedurende de gehele programmaperiode het hoofd te kunnen bieden aan normale conjunctuurfluctuaties zonder de referentiewaarde voor het tekort, 3 % van het BBP, te overschrijden. (6) De overheidsschuld zou in 2004 gedaald zijn tot 30,5 % BBP, hetgeen beduidend lager is dan de in het Verdrag vastgestelde referentiewaarde van 60 % BBP. Volgens de in het programma opgenomen prognoses zal de schuldquote zich in de periode 2005-2007 stabiliseren rond 30 % BBP. Mocht het nationale pensioenreservefonds (National Pensions Reserve Fund — NPRF) geen niet-overheidsactiva verwerven, dan zou de schuldquote in de loop van de programmaperiode aanzienlijk dalen. (7) Ierland lijkt zich in een vrij gunstige positie te bevinden wat betreft de houdbaarheid van de openbare financiën op de lange termijn. De vrij lage Ierse schuldquote, de reeds tot stand gebrachte pensioenhervormingen en de accumulatie van reserves in het NPRF bevorderen de houdbaarheid van de begroting en maken het mogelijk de gevolgen van de vergrijzing op te vangen. De in het programma uitgestippelde strategie stemt grotendeels overeen met het kader van het stabiliteits- en groeipact en is gebaseerd op verdere vermogensaanwas in het raam van het NPFR. Al met al zouden door de relatief lage belastingdruk in Ierland alle houdbaarheidsproblemen die zich op de langere termijn zouden kunnen voordoen, vlot moeten kunnen worden opgevangen. (8) Het geactualiseerde programma geeft een overzicht van het regeringsprogramma voor structurele hervormingen dat gericht is op een betere kwaliteit voor overheidsdiensten, efficiëntere overheidsuitgaven en het aanpakken van de infrastructuurbehoeften van de Ierse economie. Al met al zijn de in het geactualiseerde programma geschetste beleidsmaatregelen grotendeels in overeenstemming met de landenspecifieke globale richtsnoeren voor het economisch beleid 2003-2005 op het gebied van de openbare financiën, waarin de Ierse autoriteiten werd aanbevolen de efficiëntie van de overheidsuitgaven te verhogen, het begrotingskader voor de middellange termijn te verbeteren en voorrang te verlenen aan de punten uit het nationale ontwikkelingsplan die op de infrastructuur betrekking hebben. Vergelijking van de belangrijkste macro-economische en budgettaire prognoses 2004 2005 2006 2007 Reëel BBP (Verandering in %) SP december 2004 5,3 5,1 5,2 5,4 COM okt. 2004 ( 3 ) 5,2 4,8 5,0 n.b. SP december 2003 3,3 4,7 5,2 n.b. HICP-inflatie (%) SP december 2004 2,3 2,1 2,0 1,9 COM okt. 2004 ( 3 ) 2,3 2,4 2,4 n.b. SP december 2003 2,3 2,0 2,0 n.b. Overheidssaldo (% BBP) SP december 2004 0,9 -0,8 -0,6 -0,6 COM okt. 2004 ( 3 ) -0,2 -0,6 -0,5 n.b. SP december 2003 -1,1 -1,4 -1,1 n.b. Primair saldo (% BBP) SP december 2004 2,1 0,6 0,6 0,7 COM okt. 2004 ( 3 ) 1,2 0,7 0,8 n.b. SP december 2003 0,3 0,1 0,3 n.b. Conjunctuurgezuiverd saldo (% BBP) SP december 2004 ( 2 ) 1,2 -0,2 0,1 0,0 COM okt. 2004 ( 3 ) 0,1 0,0 0,3 n.b. SP december 2003 ( 2 ) -0,7 -0,8 -0,5 n.b. Bruto overheidsschuld (% BBP) SP december 2004 30,5 30,1 30,1 30,0 COM okt. 2004 ( 3 ) 30,7 30,7 30,6 n.b. SP december 2003 33,3 33,5 33,3 n.b. Geactualiseerde stabiliteitsprogramma's van Ierland, december 2003 en december 2004 (SP); najaarsprognoses 2004 van de diensten van de Commissie (COM); berekeningen van de diensten van de Commissie. ( 1 ) PB L 209 van 2.8.1997, blz. 1 . ( 2 ) Berekeningen van de diensten van de Commissie op basis van de in het programma voorkomende informatie. ( 3 ) Najaarsprognoses 2004 van de diensten van de Commissie. Bronnen: Geactualiseerde stabiliteitsprogramma's van Ierland, december 2003 en december 2004 (SP); najaarsprognoses 2004 van de diensten van de Commissie (COM); berekeningen van de diensten van de Commissie.",
  "source": "EUR LEX"
}