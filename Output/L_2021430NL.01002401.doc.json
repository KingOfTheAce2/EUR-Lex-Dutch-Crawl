{
  "url": "http://www.w3.org/1999/xhtml\"><!--",
  "content": "L_2021430NL.01002401.xml 2.12.2021 NL Publicatieblad van de Europese Unie L 430/24 UITVOERINGSVERORDENING (EU) 2021/2119 VAN DE COMMISSIE van 1 december 2021 tot vaststelling van uitvoeringsbepalingen voor bepaalde registers en verklaringen die van exploitanten en groepen exploitanten worden verlangd, en voor de technische middelen voor de afgifte van certificaten overeenkomstig Verordening (EU) 2018/848 van het Europees Parlement en de Raad en tot wijziging van Uitvoeringsverordening (EU) 2021/1378 van de Commissie wat betreft de afgifte van het certificaat aan exploitanten, groepen exploitanten en exporteurs in derde landen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/848 van het Europees Parlement en de Raad van 30 mei 2018 inzake de biologische productie en de etikettering van biologische producten en tot intrekking van Verordening (EG) nr. 834/2007 van de Raad ( 1 ) , en met name artikel 35, lid 10, artikel 39, lid 2, punten a) en b), en artikel 45, lid 4, Overwegende hetgeen volgt: (1) Overeenkomstig artikel 35, lid 1, punt a), van Verordening (EU) 2018/848 moet het door de bevoegde autoriteiten of, in voorkomend geval, de controleautoriteiten of controleorganen aan exploitanten of groepen exploitanten te verstrekken certificaat waar mogelijk in elektronische vorm worden afgegeven. Met de ontwikkeling en volledige uitrol van het elektronische Traces (Trade Control and Expert System) als bedoeld in artikel 2, punt 36), van Uitvoeringsverordening (EU) 2019/1715 van de Commissie ( 2 ) , wordt de afgifte van certificaten in elektronische vorm met ingang van 1 januari 2023 mogelijk voor alle bevoegde autoriteiten, controleautoriteiten en controleorganen in de Unie. Daarom moet worden bepaald dat Traces vanaf 1 januari 2023 moet worden gebruikt voor de afgifte van het in artikel 35 van Verordening (EU) 2018/848 bedoelde certificaat in elektronische vorm. (2) Verordening (EU) 2018/848 verplicht exploitanten en groepen exploitanten om registers bij te houden waarmee zij kunnen aantonen dat zij aan die verordening voldoen. Artikel 9, lid 10, punt c), en artikel 34, lid 5, van Verordening (EU) 2018/848 en de bijlagen II en III bij die verordening bevatten bepaalde minimumeisen en nadere voorschriften voor het bijhouden van registers. (3) Overeenkomstig de algemene productievoorschriften van Verordening (EU) 2018/848 moeten, in voorkomend geval, in elk stadium van de productie, bereiding en distributie preventieve en voorzorgsmaatregelen worden genomen. Om die reden omvatten de relevante officiële controles met name de verificatie van de toepassing van dergelijke maatregelen door exploitanten en groepen exploitanten. De toepassing van sommige van die maatregelen kan worden geverifieerd met fysieke inspecties ter plaatse, maar voor andere maatregelen zijn registers nodig waarmee kan worden aangetoond dat die maatregelen worden toegepast. Daarom moeten exploitanten en groepen exploitanten deze registers bijhouden zodat zij het nodige bewijs kunnen leveren. Zo kan met bewijs dat faciliteiten, uitrusting en transportvoertuigen worden schoongemaakt, en met bewijs van opleiding worden aangetoond dat maatregelen zijn genomen om verontreiniging met niet-toegestane producten en stoffen en vermenging met niet-biologische producten te voorkomen. (4) Een administratie is ook van belang voor traceerbaarheidsdoeleinden en massabalans en dus voor de beoordeling van de naleving van Verordening (EU) 2018/848. De traceerbaarheids- en de massabalanscontrole in het kader van Gedelegeerde Verordening (EU) 2021/771 van de Commissie ( 3 ) hebben betrekking op specifieke informatie die met passende documenten moet worden onderbouwd. Exploitanten en groepen exploitanten moeten deze documenten bijhouden om aan te kunnen tonen dat hun activiteiten aan de voorschriften voldoen. (5) Overeenkomstig artikel 38, lid 2, van Verordening (EU) 2018/848 moeten officiële controles met name worden verricht op basis van de waarschijnlijkheid van niet-naleving. Daarvoor hebben de bevoegde autoriteiten of, in voorkomend geval, de controleautoriteiten of controleorganen relevante informatie nodig. Daarom moeten exploitanten en groepen exploitanten op grond van artikel 39, lid 1, punt b), van Verordening (EU) 2018/848 alle verklaringen afleggen en andere mededelingen doen die nodig zijn voor officiële controles. Bovendien is op grond van artikel 39, lid 1, punt d), i), van die verordening onder meer een volledige beschrijving van hun biologische productie-eenheid of productie-eenheid in omschakeling en van hun activiteiten vereist. (6) Om ervoor te zorgen dat officiële controles naar behoren kunnen worden gepland, moet nader worden bepaald welke informatie die verklaringen en andere mededelingen moeten bevatten; daarbij gaat het met name om informatie over de activiteiten die zijn uitbesteed, en om bepaalde details van de productie-eenheden en andere voor de activiteiten van de exploitanten en groepen exploitanten gebruikte bedrijfsruimten, faciliteiten en eenheden en de geplande en verwachte productie. (7) Op grond van artikel 1, eerste alinea en tweede alinea, punt a), van Uitvoeringsverordening (EU) 2021/1378 van de Commissie ( 4 ) , die met ingang van 1 januari 2022 van toepassing is, moeten overeenkomstig artikel 46, lid 1, van Verordening (EU) 2018/848 erkende controleautoriteiten en controleorganen aan exploitanten, groepen exploitanten en exporteurs in derde landen die overeenkomstig artikel 45, lid 1, punt b), i), van die verordening zijn gecontroleerd, een certificaat verstrekken dat in elektronische vorm en via Traces moet worden afgegeven. Aangezien Traces niet vóór 1 januari 2023 in gebruik kan worden genomen, moet de verplichting om van Traces gebruik te maken, ook in Uitvoeringsverordening (EU) 2021/1378 worden opgeschort. (8) Uitvoeringsverordening (EU) 2021/1378 moet daarom dienovereenkomstig worden gewijzigd. (9) Omwille van de duidelijkheid en rechtszekerheid moet deze verordening van toepassing zijn met ingang van de datum van toepassing van Verordening (EU) 2018/848. De bepaling inzake het gebruik van Traces moet echter met ingang van 1 januari 2023 van toepassing zijn. (10) De in deze verordening vervatte maatregelen zijn in overeenstemming met het advies van het Comité voor de biologische productie, HEEFT DE VOLGENDE VERORDENING VASTGESTELD: Artikel 1 Afgifte van het in artikel 35, lid 1, van Verordening (EU) 2018/848 bedoelde certificaat in elektronische vorm Het in artikel 35, lid 1, van Verordening (EU) 2018/848 bedoelde certificaat wordt als volgt afgegeven: a) volgens het model van bijlage VI bij Verordening (EU) 2018/848; b) in elektronische vorm, via het in artikel 2, punt 36), van Uitvoeringsverordening (EU) 2019/1715 bedoelde elektronische Traces (Trade Control and Expert System). Artikel 2 Door exploitanten en groepen exploitanten bij te houden registers 1.   Exploitanten en groepen exploitanten houden alle nodige documenten, met inbegrip van de voorraadboekhouding en de financiële boekhouding, bij aan de hand waarvan de bevoegde autoriteiten of, in voorkomend geval, de controleautoriteiten of controleorganen met name de volgende controles kunnen verrichten: a) controles van de overeenkomstig artikel 9, lid 6, en artikel 28 van Verordening (EU) 2018/848 genomen preventieve en voorzorgsmaatregelen; b) de traceerbaarheidscontrole overeenkomstig artikel 1, lid 4, van Gedelegeerde Verordening (EU) 2021/771; c) de massabalanscontrole overeenkomstig artikel 1, lid 5, van Gedelegeerde Verordening (EU) 2021/771. 2.   De documenten die voor de in lid 1, punt a), bedoelde controles moeten worden bijgehouden, zijn met name documenten waaruit blijkt dat de exploitant of groep exploitanten evenredige en passende maatregelen heeft genomen om: a) plagen en ziekten te voorkomen; b) verontreiniging met producten en stoffen die krachtens Verordening (EU) 2018/848 niet voor de biologische productie mogen worden gebruikt, en vermenging met niet-biologische producten te voorkomen. Artikel 3 Verklaringen en andere mededelingen die nodig zijn voor officiële controles Exploitanten en groepen exploitanten nemen in hun in artikel 39, lid 1, punt b), van Verordening (EU) 2018/848 bedoelde verklaringen en mededelingen aan de bevoegde autoriteiten, controleautoriteiten of controleorganen die officiële controles verrichten, de volgende informatie op: (a) welke onder het in artikel 35, lid 1, van Verordening (EU) 2018/848 bedoelde certificaat vallende activiteiten zijn uitbesteed; (b) het adres of de geolocatie van de biologische productie-eenheden, productie-eenheden in omschakeling en niet-biologische productie-eenheden, van het gebied van vergaring van wilde planten of algen, en van andere bedrijfsruimten en eenheden die voor hun activiteiten worden gebruikt; (c) in het geval van bedrijven die overeenkomstig artikel 9, lid 7, van Verordening (EU) 2018/848 in verschillende productie-eenheden zijn opgedeeld, de beschrijving en het adres of de geolocatie van de niet-biologische productie-eenheden; (d) hun geplande en verwachte productie. Deze verklaringen en mededelingen worden waar nodig geactualiseerd. Artikel 4 Wijziging van Uitvoeringsverordening (EU) 2021/1378 Uitvoeringsverordening (EU) 2021/1378 wordt als volgt gewijzigd: 1) In artikel 1 wordt de tweede alinea, punt a), vervangen door: “a) wordt als volgt afgegeven: i) volgens het model van bijlage I bij deze verordening; ii) in elektronische vorm, via het in artikel 2, punt 36), van Uitvoeringsverordening (EU) 2019/1715 van de Commissie ( *1 ) bedoelde elektronische Traces (Trade Control and Expert System); ( *1 ) Uitvoeringsverordening (EU) 2019/1715 van de Commissie van 30 september 2019 tot vaststelling van regels inzake de werking van het informatiemanagementsysteem voor officiële controles en de systeemcomponenten ervan (“de Imsoc-verordening”) ( PB L 261 van 14.10.2019, blz. 37 ).”.\" 2) Aan artikel 3 wordt de volgende derde alinea toegevoegd: “Artikel 1, tweede alinea, punt a), ii), is van toepassing met ingang van 1 januari 2023.”. Artikel 5 Inwerkingtreding en toepassing Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2022. Artikel 1, punt b), is van toepassing met ingang van 1 januari 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 1 december 2021. Voor de Commissie De voorzitter Ursula VON DER LEYEN ( 1 ) PB L 150 van 14.6.2018, blz. 1 . ( 2 ) Uitvoeringsverordening (EU) 2019/1715 van de Commissie van 30 september 2019 tot vaststelling van regels inzake de werking van het informatiemanagementsysteem voor officiële controles en de systeemcomponenten ervan (“de Imsoc-verordening”) ( PB L 261 van 14.10.2019, blz. 37 ). ( 3 ) Gedelegeerde Verordening (EU) 2021/771 van de Commissie van 21 januari 2021 tot aanvulling van Verordening (EU) 2018/848 van het Europees Parlement en de Raad met specifieke criteria en voorwaarden voor de controles van de administratie in het kader van de officiële controles op het gebied van biologische productie en de officiële controles van groepen exploitanten ( PB L 165 van 11.5.2021, blz. 25 ). ( 4 ) Uitvoeringsverordening (EU) 2021/1378 van de Commissie van 19 augustus 2021 tot vaststelling van bepaalde voorschriften betreffende het certificaat dat wordt afgegeven aan exploitanten, groepen exploitanten en exporteurs in derde landen die betrokken zijn bij de invoer van biologische producten en omschakelingsproducten in de Unie en tot vaststelling van de lijst van overeenkomstig Verordening (EU) 2018/848 van het Europees Parlement en de Raad erkende controleautoriteiten en controleorganen ( PB L 297 van 20.8.2021, blz. 24 ).",
  "source": "EUR LEX"
}