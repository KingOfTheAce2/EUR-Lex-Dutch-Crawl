{
  "url": "http://www.w3.org/1999/xhtml\">",
  "content": "L_2020426NL.01005401.xml 17.12.2020 NL Publicatieblad van de Europese Unie L 426/54 UITVOERINGSBESLUIT (EU) 2020/2124 VAN DE COMMISSIE van 9 december 2020 tot het niet-verlenen van een toelating van de Unie voor de biocidefamilie “Contec Hydrogen Peroxide” (Kennisgeving geschied onder nummer C(2020) 8394) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 44, lid 5, eerste alinea, Overwegende hetgeen volgt: (1) Op 25 januari 2017 heeft Contec Cleanroom (UK) Ltd overeenkomstig artikel 43, lid 1, van Verordening (EU) nr. 528/2012 een aanvraag ingediend voor de toelating van een biocidefamilie met als naam “Contec Hydrogen Peroxide” van productsoort 2 zoals beschreven in bijlage V bij die verordening, samen met de schriftelijke bevestiging dat de bevoegde autoriteit van het Verenigd Koninkrijk ermee heeft ingestemd de aanvraag te beoordelen. Contec Europe nam, naar aanleiding van de terugtrekking van het Verenigd Koninkrijk uit de Europese Unie, op 25 maart 2019 de hoedanigheid van aspirant-houder van een vergunning over, en de bevoegde autoriteit van Slovenië stemde ermee in met ingang van 1 februari 2020 de rol van beoordelende bevoegde autoriteit over te nemen. De aanvraag is in het biocidenregister geregistreerd onder zaaknummer BC-GN057178-26. (2) “Contec Hydrogen Peroxide” bevat waterstofperoxide als werkzame stof; die stof is opgenomen in de Unielijst van goedgekeurde werkzame stoffen als bedoeld in artikel 9, lid 2, van Verordening (EU) nr. 528/2012. (3) Op 28 augustus 2019 heeft de beoordelende bevoegde autoriteit overeenkomstig artikel 44, lid 1, van Verordening (EU) nr. 528/2012 een beoordelingsrapport en de conclusies van haar beoordeling bij het Europees Agentschap voor chemische stoffen (“het Agentschap”) ingediend. (4) Op 7 april 2020 heeft het Agentschap overeenkomstig artikel 44, lid 3, van Verordening (EU) nr. 528/2012 bij de Commissie een advies over “Contec Hydrogen Peroxide” ( 2 ) ingediend. (5) In het advies wordt geconcludeerd dat “Contec Hydrogen Peroxide” een “biocidefamilie” is in de zin van artikel 3, lid 1, onder s), van Verordening (EU) nr. 528/2012, maar niet voldoet aan de voorwaarde van artikel 19, lid 1, onder b), i), van die verordening. (6) Volgens het advies van het Agentschap heeft de aanvrager niet aangetoond dat “Contec Hydrogen Peroxide” voldoende werkzaam is omdat de ingediende werkzaamheidsstudies inconsistent zijn en daaruit niet blijkt dat aan alle relevante criteria is voldaan. (7) De Commissie sluit zich aan bij het advies van het Agentschap en acht het daarom passend om voor “Contec Hydrogen Peroxide” geen toelating van de Unie te verlenen. (8) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 Aan Contec Europe wordt geen toelating van de Unie verleend voor het op de markt aanbieden en het gebruik van de biocidefamilie “Contec Hydrogen Peroxide”. Artikel 2 Dit besluit is gericht tot Contec Europe, Zl du Prat, Avenue Paul Dupleix, 56000 Vannes, Frankrijk. Gedaan te Brussel, 9 december 2020. Voor de Commissie Stella KYRIAKIDES Lid van de Commissie ( 1 ) PB L 167 van 27.6.2012, blz. 1 . ( 2 ) Advies van ECHA over de toelating van de Unie voor de biocidefamilie “Contec Hydrogen Peroxide”, ECHA/BPC/248/2020, aangenomen op 5 maart 2020 (https://echa.europa.eu/bpc-opinions-on-union-authorisation).",
  "source": "EUR LEX"
}