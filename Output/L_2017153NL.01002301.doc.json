{
  "url": "http://www.w3.org/1999/xhtml\"><!--",
  "content": "L_2017153NL.01002301.xml 16.6.2017 NL Publicatieblad van de Europese Unie L 153/23 GEDELEGEERDE RICHTLIJN (EU) 2017/1010 VAN DE COMMISSIE van 13 maart 2017 tot wijziging, met het oog op aanpassing aan de technische vooruitgang, van bijlage III bij Richtlijn 2011/65/EU van het Europees Parlement en de Raad wat betreft een vrijstelling voor lood in lagerschalen en -bussen voor bepaalde koelmiddelhoudende compressors (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2011/65/EU van het Europees Parlement en de Raad van 8 juni 2011 betreffende beperking van het gebruik van bepaalde gevaarlijke stoffen in elektrische en elektronische apparatuur ( 1 ) , en met name artikel 5, lid 1, onder a), Overwegende hetgeen volgt: (1) Richtlijn 2011/65/EU verbiedt het gebruik van lood in elektrische en elektronische apparatuur die in de handel wordt gebracht. (2) Lood wordt gebruikt in lagers van koelcompressors die hermetisch gesloten zijn om lekkage van het koelmiddel te voorkomen. Lood zorgt voor geringe wrijving in de lager door als een vast smeermiddel te fungeren bij onvoldoende smering. (3) Hoewel loodvrije lagers bruikbaar zijn, vormen ze toch nog geen betrouwbaar vervangmiddel voor loden lagers voor koelmiddelhoudende compressors met een aangegeven elektrisch ingangsvermogen van 9 kW of minder. (4) Daarom moet tot en met 21 juli 2019 een vrijstelling worden verleend voor het gebruik van lood in lagerschalen en -bussen voor koelmiddelhoudende hermetische scrollcompressors met een aangegeven elektrisch ingangsvermogen van 9 kW of minder voor verwarming, ventilatie, klimaatregeling en koeling. Gezien de innovatiecycli voor toepassingen op het gebied van verwarming, ventilatie, klimaatregeling en koeling zal de duur van deze vrijstelling waarschijnlijk geen negatieve gevolgen voor innovatie hebben. (5) Richtlijn 2011/65/EU moet derhalve dienovereenkomstig worden gewijzigd, HEEFT DE VOLGENDE RICHTLIJN VASTGESTELD: Artikel 1 Bijlage III bij Richtlijn 2011/65/EU wordt gewijzigd overeenkomstig de bijlage bij deze richtlijn. Artikel 2 1.   De lidstaten zorgen ervoor dat de wettelijke en bestuursrechtelijke bepalingen die nodig zijn om aan deze richtlijn te voldoen, uiterlijk op 6 juli 2018 worden vastgesteld en bekendgemaakt. Zij delen de Commissie de tekst van die bepalingen onverwijld mee. Zij passen die bepalingen toe vanaf 6 juli 2018. Wanneer de lidstaten die bepalingen vaststellen, wordt in de bepalingen zelf of bij de officiële bekendmaking ervan naar deze richtlijn verwezen. De lidstaten stellen de regels voor deze verwijzing vast. 2.   De lidstaten delen de Commissie de tekst van de belangrijkste bepalingen van intern recht mee die zij op het onder deze richtlijn vallende gebied vaststellen. Artikel 3 Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 4 Deze richtlijn is gericht tot de lidstaten. Gedaan te Brussel, 13 maart 2017. Voor de Commissie De voorzitter Jean-Claude JUNCKER ( 1 ) PB L 174 van 1.7.2011, blz. 88 . BIJLAGE Punt 9(b) van bijlage III bij Richtlijn 2011/65/EU wordt vervangen door: „9(b) Lood in lagerschalen en -bussen voor koelmiddelhoudende compressors voor verwarming, ventilatie, klimaatregeling en koeling Geldt voor de categorieën 8, 9 en 11; vervalt op: — 21 juli 2023 voor medische hulpmiddelen voor in-vitrodiagnostiek van categorie 8; — 21 juli 2024 voor industriële meet- en regelapparatuur van categorie 9 en voor categorie 11; — 21 juli 2021 voor andere subcategorieën van de categorieën 8 en 9. 9(b)-(I) Lood in lagerschalen en -bussen voor koelmiddelhoudende hermetische scrollcompressors met een aangegeven elektrisch ingangsvermogen van 9 kW of minder voor verwarming, ventilatie, klimaatregeling en koeling Geldt voor categorie 1; vervalt op 21 juli 2019.”",
  "source": "EUR LEX"
}