{
  "url": "http://www.w3.org/1999/xhtml\"><!--",
  "content": "L_2022269NL.01001001.xml 17.10.2022 NL Publicatieblad van de Europese Unie L 269/10 BESLUIT (EU) 2022/1952 VAN DE RAAD van 13 oktober 2022 inzake het standpunt dat namens de Unie moet worden ingenomen in het Speciaal Comité voor geografische aanduidingen en handel in wijn en gedistilleerde dranken dat is ingesteld bij de economische partnerschapsovereenkomst tussen de Europese Unie en haar lidstaten, enerzijds, en de SADC-EPO-staten, anderzijds, wat betreft de vaststelling van het reglement van orde van het Speciaal Comité DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Economische Partnerschapsovereenkomst tussen de Europese Unie en haar lidstaten, enerzijds, en de SADC-EPO-staten, anderzijds ( 1 ) (de “overeenkomst”) is op 10 juni 2016 door de Unie en haar lidstaten ondertekend. Zij wordt sinds 10 oktober 2016 voorlopig toegepast tussen de Unie en haar lidstaten, enerzijds, en Botswana, Eswatini, Lesotho, Namibië en Zuid-Afrika, anderzijds, en sinds 4 februari 2018 tussen de Unie en haar lidstaten, enerzijds, en Mozambique, anderzijds. (2) Het Speciaal Comité voor geografische aanduidingen en handel in wijn en gedistilleerde dranken (het “Speciaal Comité”) is bij de overeenkomst opgericht. (3) Overeenkomstig de overeenkomst moet het Speciaal Comité zijn reglement van orde vaststellen. (4) Het is passend het standpunt te bepalen dat namens de Unie moet worden ingenomen in het Speciaal Comité, aangezien het besluit tot vaststelling van het reglement van orde daarvan rechtsgevolgen voor de Unie zal hebben. (5) Het standpunt van de Unie in het Speciaal Comité met betrekking tot de vaststelling van zijn reglement van orde moet gebaseerd zijn op het aan dit besluit gehechte ontwerpbesluit van dat comité, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen in het Speciaal Comité voor geografische aanduidingen en handel in wijn en gedistilleerde dranken, dat is ingesteld bij artikel 13 van Protocol 3 bij de Economische Partnerschapsovereenkomst tussen de Europese Unie en haar lidstaten, enerzijds, en de SADC-EPO-staten, anderzijds, wat betreft de vaststelling van zijn reglement van orde, is gebaseerd op het aan dit besluit gehechte ontwerpbesluit van dat comité. Artikel 2 Dit besluit treedt in werking op de datum van de vaststelling ervan. Gedaan te Luxemburg, 13 oktober 2022. Voor de Raad De voorzitter P. BLAŽEK ( 1 ) PB L 250 van 16.9.2016, blz. 3 . Ontwerp BESLUIT Nr. […] VAN HET SPECIAAL COMITÉ VOOR GEOGRAFISCHE AANDUIDINGEN EN HANDEL IN WIJN EN GEDISTILLEERDE DRANKEN van … met betrekking tot zijn reglement van orde HET SPECIAAL COMITÉ VOOR GEOGRAFISCHE AANDUIDINGEN EN HANDEL IN WIJN EN GEDISTILLEERDE DRANKEN, Gezien de economische partnerschapsovereenkomst tussen de Europese Unie en haar lidstaten, enerzijds, en de SADC-EPO-staten, anderzijds, (de “overeenkomst”), ondertekend op 10 juni 2016 in Kasane, en met name artikel 13, lid 5, van protocol 3 daarbij, HEEFT HET VOLGENDE BESLUIT VASTGESTELD: Het reglement van orde van het Speciaal Comité voor geografische aanduidingen en handel in wijn en gedistilleerde dranken wordt vastgesteld overeenkomstig de bijlage bij dit besluit. Dit besluit treedt in werking op … Gedaan te …, BIJLAGE REGLEMENT VAN ORDE VAN HET SPECIAAL COMITÉ VOOR GEOGRAFISCHE AANDUIDINGEN EN HANDEL IN WIJN EN GEDISTILLEERDE DRANKEN Hoofdstuk I Organisatie Artikel 1 Samenstelling en voorzitterschap 1.   Het Speciaal Comité voor geografische aanduidingen en handel in wijn en gedistilleerde dranken (“het Speciaal Comité”), dat is opgericht krachtens artikel 13 van protocol 3 bij de economische partnerschapsovereenkomst tussen de Europese Unie en haar lidstaten, enerzijds, en de SADC-EPO-staten, anderzijds (“de overeenkomst”), voert zijn taken uit overeenkomstig de artikelen 1, 13 en 14 van dat protocol. 2.   Wanneer in dit reglement van orde naar “de partijen” wordt verwezen, betreft het de partijen als gedefinieerd in artikel 1 van protocol 3 bij de overeenkomst. 3.   Het Speciaal Comité is samengesteld uit vertegenwoordigers van de partijen. 4.   De vergaderingen van het Speciaal Comité worden beurtelings voorgezeten door een ambtenaar van de Europese Commissie en door een ambtenaar van de SADC-EPO-staten die onder protocol 3 vallen. In het geval van Zuid-Afrika betreft het een ambtenaar van het ministerie van Handel, Industrie en Mededinging. 5.   De in lid 4 bedoelde eerste voorzitterschapsperiode vangt aan op de datum van de eerste vergadering van het Speciaal Comité en loopt af op 31 december van hetzelfde jaar. Artikel 2 Vergaderingen 1.   Het Speciaal Comité komt met regelmatige tussenpozen, ten minste eenmaal per jaar, en op verzoek van een van de partijen bijeen. De vergaderingen worden beurtelings gehouden in Brussel en in een van de SADC-EPO-staten die onder protocol 3 vallen, tenzij de partijen anders overeenkomen. 2.   Tenzij de partijen anders overeenkomen, worden vergaderingen van het Speciaal Comité bijeengeroepen door de partij die het voorzitterschap bekleedt, na overleg met de andere partij of, naargelang van het geval, partijen. 3.   De partijen kunnen alternatieve regelingen overeenkomen om de uitwisseling van documenten langs elektronische weg mogelijk te maken, terwijl vergaderingen kunnen worden bijeengeroepen per video- of telefoonconferentie of op een andere door de partijen overeengekomen wijze die past bij de agenda van de vergadering. Artikel 3 Waarnemers Het Speciaal Comité kan besluiten om op ad-hocbasis waarnemers bij zijn vergaderingen uit te nodigen, en bepalen welke agendapunten voor deze waarnemers zullen openstaan. Artikel 4 Secretariaat 1.   De partij die als gastheer voor de vergadering van het Speciaal Comité optreedt, treedt op als secretariaat van het Speciaal Comité (“het secretariaat”). 2.   Wanneer de vergadering overeenkomstig artikel 2, lid 3, plaatsvindt, treedt de partij die het voorzitterschap bekleedt, op als secretariaat. Hoofdstuk II Werking Artikel 5 Documenten 1.   Wanneer de besprekingen van het Speciaal Comité gebaseerd zijn op schriftelijke ondersteunende documenten, worden deze door het secretariaat genummerd en als document van het Speciaal Comité verspreid. 2.   De partijen kunnen overeenkomen een beveiligde elektronische manier voor de uitwisseling van documenten in te voeren, evenals, indien de ondertekening van documenten vereist is, het gebruik van elektronische handtekeningen overeenkomstig de wetgeving van de respectieve partijen. De partijen stellen elkaar in kennis van de interne regels die de geldigheid van de elektronische handtekening waarborgen. Artikel 6 Kennisgeving en agenda voor de vergaderingen 1.   Uiterlijk 30 dagen vóór een vergadering stelt het secretariaat de partijen op de hoogte van de bijeenroeping ervan en vraagt het om input voor de agenda. Als een dringende aangelegenheid of onvoorziene omstandigheden moeten worden besproken, kan de vergadering op korte termijn worden bijeengeroepen. 2.   Het secretariaat stelt voor elke vergadering een voorlopige agenda op. Deze wordt uiterlijk 14 dagen vóór de vergadering door het secretariaat aan de voorzitter en aan de leden van het Speciaal Comité toegezonden. 3.   De voorlopige agenda bevat punten waarvoor het secretariaat van een partij een verzoek tot plaatsing op de agenda heeft ontvangen. 4.   De agenda wordt aan het begin van elke vergadering door het Speciaal Comité goedgekeurd. Indien de partijen zulks overeenkomen, kunnen punten die niet op de voorlopige agenda staan als agendapunt worden opgenomen. 5.   De partijen kunnen overeenkomen deskundigen uit te nodigen voor de vergaderingen om informatie over bijzondere onderwerpen te verstrekken. Artikel 7 Verslag van de vergadering 1.   Tenzij de partijen anders overeenkomen, stelt het secretariaat aan het eind van elke vergadering het verslag van de vergadering op. 2.   Het verslag van de vergadering bevat in de regel de definitieve agenda, een samenvatting van de besprekingen in het kader van elk agendapunt en, in voorkomend geval, de besluiten en aanbevelingen van het Speciaal Comité. 3.   Het verslag wordt zo spoedig mogelijk, doch uiterlijk 60 dagen na de datum van de vergadering, door de partijen afgerond en goedgekeurd. 4.   Een kopie van het verslag wordt toegezonden aan het secretariaat van het Handels- en ontwikkelingscomité en de partijen stellen het Handels- en ontwikkelingscomité in voorkomend geval mondeling in kennis van het resultaat van de vergadering. Artikel 8 Besluiten en aanbevelingen 1.   Overeenkomstig artikel 13, lid 3, van protocol 3 bij de overeenkomst kan het Speciaal Comité bij consensus aanbevelingen doen en besluiten vaststellen in de gevallen waarin protocol 3 bij de overeenkomst voorziet. 2.   In de gevallen waarin het Speciaal Comité bevoegd is besluiten of aanbevelingen vast te stellen, krijgen deze handelingen in het in artikel 7 bedoelde verslag van de vergaderingen de titel “Besluit” respectievelijk “Aanbeveling”. Het secretariaat voorziet de vastgestelde besluiten of aanbevelingen van een volgnummer, vermeldt de datum van vaststelling en geeft een beschrijving van het onderwerp. In elk besluit en in elke aanbeveling wordt de datum van inwerkingtreding vermeld. 3.   In de periode tussen twee vergaderingen kan het Speciaal Comité, indien beide partijen daarmee instemmen, besluiten of aanbevelingen volgens de schriftelijke procedure of langs elektronische weg vaststellen. De schriftelijke procedure bestaat in een uitwisseling van nota’s tussen vertegenwoordigers van de partijen. 4.   De door het Speciaal Comité vastgestelde besluiten en aanbevelingen worden geauthenticeerd door twee originelen die worden ondertekend door een vertegenwoordiger van elke partij. Artikel 9 Werktaal Tenzij de partijen anders besluiten, wordt voor alle briefwisseling en communicatie tussen de partijen in verband met de werkzaamheden van het Speciaal Comité en voor de voorbereiding van en de beraadslagingen over besluiten en aanbevelingen het Engels gebruikt. Artikel 10 Openbaarheid 1.   De vergaderingen van het Speciaal Comité zijn niet openbaar, tenzij anders door de partijen wordt besloten. 2.   De partijen maken de besluiten en aanbevelingen van het Speciaal Comité bekend via een passend medium. Elke partij kan besluiten het verslag van elke vergadering via een passend medium te publiceren. Hoofdstuk III Slotbepalingen Artikel 11 Uitgaven 1.   Elke partij draagt haar eigen personeels-, reis- en verblijfskosten en haar eigen kosten voor post en telecommunicatie in verband met de deelname aan de vergaderingen van het Speciaal Comité. 2.   Uitgaven in verband met de organisatie van een vergadering, het verstrekken van tolkdiensten en de reproductie van documenten komen ten laste van de partij die als gastheer voor de vergadering optreedt. Artikel 12 Wijziging van het reglement van orde Dit reglement van orde kan schriftelijk worden gewijzigd bij een overeenkomstig artikel 8 vastgesteld besluit van het Speciaal Comité.",
  "source": "EUR LEX"
}