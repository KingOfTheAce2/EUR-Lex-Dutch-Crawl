{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003G0117(01):NL:HTML\">",
  "content": "EUR-Lex - 32003G0117(01) - NL Avis juridique important | 32003G0117(01) Resolutie van de Raad van 2 december 2002 inzake de strategie voor het consumentenbeleid van de Gemeenschap 2002-2006 Publicatieblad Nr. C 011 van 17/01/2003 blz. 0001 - 0002 Resolutie van de Raad van 2 december 2002 inzake de strategie voor het consumentenbeleid van de Gemeenschap 2002-2006 (2003/C 11/01) DE RAAD VAN DE EUROPESE UNIE, HET VOLGENDE MEMOREREND: 1. Om een hoog niveau van consumentenbescherming te waarborgen en de belangen van de consumenten te bevorderen, moet het consumentenbeleid van de Gemeenschap bijdragen tot de bescherming van de gezondheid, de veiligheid en de economische belangen van de consumenten, alsmede tot de bevordering van hun recht op voorlichting en vorming, en hun recht van vereniging om hun belangen te behartigen. 2. Voorwaarde voor een coherente strategie voor het consumentenbeleid van de Gemeenschap is dat er bij het uitwerken en uitvoeren van het communautaire beleid in andere sectoren rekening wordt gehouden met consumentenbelangen, teneinde het consumentenvertrouwen te versterken en de groei en de welvaart in de Gemeenschap te bevorderen. De integratie van consumentenbelangen in andere beleidssectoren is een collectieve uitdaging voor alle instellingen en lidstaten van de EU. 3. De consumenten en het bedrijfsleven zijn sleutelactoren op de interne markt. Een goed werkende interne markt die het consumentenvertrouwen in grensoverschrijdende transacties bevordert, zal een positieve invloed hebben op de concurrentie en aldus de consumenten ten goede komen. 4. Een gericht consumentenbeleid dat stoelt op degelijk feitenmateriaal moet ervoor zorgen dat de beleidsinitiatieven sporen met de behoeften van de consument en met de ontwikkeling van de markt in algemene zin, en moet een evenwicht tussen deze belangen en die van het bedrijfsleven nastreven. Een doelgericht consumentenbeleid impliceert dat de samenwerking tussen de Commissie en de lidstaten wordt ontwikkeld op basis van een strategische, analytische aanpak van het consumentenbeleid. 5. De communautaire wetgeving moet een hoog niveau van consumentenbescherming waarborgen. Om de voordelen van de interne markt te vergroten en een veilige handel over de nationale grenzen heen te kunnen versterken, is niet alleen een communautaire wetgeving vereist, maar moeten de bedrijven en, waar mogelijk, de consumenten samen ertoe bijdragen dat het vertrouwen in producten en diensten overeind blijft. Om deze doelstelling te bereiken, dienen organisaties te worden aangemoedigd om in dialoog te treden en passende maatregelen te treffen, teneinde het noodzakelijke evenwicht tot stand te brengen tussen de belangen van de consument en van het bedrijfsleven. De verantwoordelijkheid van de consument en van het bedrijfsleven kan, waar passend, worden versterkt door beter gebruik te maken van andere vormen van regelgeving, bijvoorbeeld coregulering en zelfregulering. 6. De uitbreiding van de EU zal grote gevolgen hebben voor de werking van de interne markt, met inbegrip van het consumentenbeleid. De consumenten, hun vertegenwoordigers en de nationale autoriteiten van de kandidaat-lidstaten moeten geholpen worden bij de voorbereiding op de toetreding. I. NEEMT MET VOLDOENING KENNIS VAN de strategie van de Commissie voor het consumentenbeleid 2002-2006(1) en van de daarin vervatte doelstellingen: - Doelstelling 1: een hoog gemeenschappelijk niveau van consumentenbescherming; - Doelstelling 2: daadwerkelijke handhaving van de voorschriften inzake consumentenbescherming; - Doelstelling 3: een adequate rol voor de consumentenorganisaties bij het EU-beleid, en voorgestelde vervolgacties. II. ROEPT DE COMMISSIE OP haar strategie met de drie beleidsdoelstellingen uit te voeren en daarbij in het bijzonder nadruk te leggen op de volgende zaken: 1. ook in andere communautaire beleidssectoren en activiteiten prioriteit te verlenen aan een hoog niveau van consumentenbescherming; 2. rekening te houden met het belang van de consument bij diensten van algemeen belang, alsook om in dit verband nota te nemen van haar mededeling van 18 juni 2002 over de horizontale evaluatie van diensten van algemeen economisch belang(2), overeenkomstig de conclusies terzake van de Europese Raad; 3. de ontwikkeling van richtsnoeren en passende normen in het kader van de richtlijn inzake algemene productveiligheid, de indiening van een analyse van de opties qua veiligheid van diensten en de ontwikkeling van communautaire sectorwetgeving betreffende veiligheidsaspecten, zoals nieuwe wetgeving inzake chemische stoffen, als prioriteiten voor haar werkzaamheden te beschouwen; 4. in het licht van de follow-up van het Groenboek over consumentenbescherming stappen te ondernemen met het oog op mogelijke maatregelen, daarbij rekening houdend met de resultaten van de raadplegingsprocedure; 5. haar evaluatie van de bestaande communautaire consumentenwetgeving en haar rapportage betreffende de uitvoering van bestaande richtlijnen voort te zetten; 6. passende voorstellen in te dienen om de interne markt voor financiÃ«le diensten te vervolmaken; 7. om, overeenkomstig het Actieplan e-Europa 2005: - voort te gaan met haar initiatieven die erop zijn gericht de veiligheid en goede praktijken te bevorderen en de bekendheid met veiligheidsrisico's bij alle gebruikers te verhogen, alsmede eind 2003 verslag uit te brengen over de geboekte vooruitgang, en - voort te gaan met haar werkzaamheden en stappen te ondernemen met het oog op acties om de consument meer vertrouwen te geven in grensoverschrijdende transacties, waaronder elektronische betalingen in de interne markt; 8. de resultaten voor te leggen van de vervolgwerkzaamheden met betrekking tot de mededeling over Europees verbintenissenrecht(3); 9. in internationale bilaterale en multilaterale handelsbetrekkingen de consumentenbelangen te bevorderen. III. ROEPT DE COMMISSIE EN DE LIDSTATEN OP: 10. de bestaande handhavingsstelsels in de lidstaten te bestuderen en, rekening houdend met de resultaten daarvan, na te gaan hoe de handhavingssamenwerking door en tussen de handhavingsautoriteiten en de Commissie op de terreinen die door de strategie worden bestreken kan worden versterkt. De Raad is in dit verband ingenomen met het voornemen van de Commissie om een voorstel in te dienen dat ertoe strekt de samenwerking inzake consumentenbescherming tussen de lidstaten te versterken; 11. om, zonder afbreuk te doen aan de mogelijkheid voor de consument om zich tot de rechter te wenden, alternatieve mechanismen voor de beslechting van geschillen te bevorderen en te steunen, die het de consument gemakkelijker maken grensoverschrijdende geschillen te beslechten, en in deze context in het licht van het verslag dat de Commissie in 2003 zal indienen het Europees Buitengerechtelijk Netwerk te consolideren; 12. de besprekingen terzake voort te zetten en na te gaan of het mogelijk is een gemeenschappelijke aanpak en gemeenschappelijke doelstellingen te ontwikkelen voor consumentenstatistieken en andere data die feitenmateriaal kunnen verschaffen voor een strategische, doelgerichte aanpak van het consumentenbeleid en andere beleidsterreinen, in het belang van de beleidsontwikkeling in de gehele Gemeenschap; 13. ervoor te zorgen dat het voorstel voor een toekomstig juridisch instrument inzake communautaire activiteiten ten behoeve van de consumenten de doelstellingen van de Commissiestrategie weerspiegelt en schraagt; 14. representatieve consumentenorganisaties te ondersteunen, zodat zij autonoom de consumentenbelangen op zowel communautair als nationaal niveau kunnen verdedigen, en hen in staat te stellen invloed uit te oefenen, bijvoorbeeld een evenwichtige dialoog met het bedrijfsleven aan te gaan, en deel te nemen aan de communautaire beleidsvorming. De ontwikkeling van capaciteitsopbouwende projecten om, waar nodig, de consumentenorganisaties te versterken en van educatieve instrumenten met betrekking tot specifieke aspecten van grensoverschrijdende transacties zou in dit verband een oplossing bieden; 15. de ontwikkeling te stimuleren van instrumenten, waaronder een dialoog tussen de consumentenorganisaties en het bedrijfsleven, om hen onder meer in staat te stellen deel te nemen aan de voorbereidende werkzaamheden inzake andere vormen van regelgeving, in het bijzonder zelf- en coregulering; 16. ervoor te zorgen dat zowel bij de communautaire als de nationale normalisatiewerkzaamheden op relevante gebieden rekening wordt gehouden met de consumentenbelangen. De consumenteninvloed zou ook in het kader van de internationale normalisatie moeten worden bevorderd, in voorkomende gevallen met name via nationale normalisatie-instanties; 17. in het algemeen de consumentenorganisaties te raadplegen in verband met wetgeving en beleidsvorming op alle relevante beleidsterreinen. IV. ROEPT DE LIDSTATEN OP ervoor te zorgen dat de doelstellingen van de strategie voor het consumentenbeleid, waar dat van belang is, ook worden meegenomen in het nationale beleid. V. VERZOEKT de Commissie om aan de Raad om de 18 maanden een evaluatie van de strategie voor het consumentenbeleid 2002-2006 voor te leggen, die gebaseerd is op een constant toezicht op het doorlopend kortetermijnactieprogramma, met inbegrip van een beoordeling en een evaluatie van het effect van de communautaire en nationale activiteiten ter ondersteuning van de doelstellingen van de strategie. (1) Doc. 8907/02. (2) Doc. 10387/02. (3) Doc. 10996/01.",
  "source": "EUR LEX"
}