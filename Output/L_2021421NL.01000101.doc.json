{
  "url": "http://www.w3.org/1999/xhtml\">",
  "content": "L_2021421NL.01000101.xml 26.11.2021 NL Publicatieblad van de Europese Unie L 421/1 VERORDENING (EU) 2021/2061 VAN DE RAAD van 11 november 2021 betreffende de toewijzing van de vangstmogelijkheden in het kader van het protocol tot uitvoering van de Partnerschapsovereenkomst inzake duurzame visserij tussen de Europese Unie en de Islamitische Republiek Mauritanië (2021-2026) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, lid 3, Gezien het voorstel van de Europese Commissie, Overwegende hetgeen volgt: (1) De Partnerschapsovereenkomst inzake visserij tussen de Europese Gemeenschap en de Islamitische Republiek Mauritanië (“Mauritanië”), die bij Verordening (EG) nr. 1801/2006 van de Raad ( 1 ) is goedgekeurd, wordt voorlopig toegepast sinds 8 augustus 2008. Het bijbehorende protocol tot vaststelling van de vangstmogelijkheden en de financiële tegenprestatie waarin is voorzien bij de overeenkomst, dat sinds diezelfde dag voorlopig wordt toegepast, is meermaals vervangen. (2) Het huidige protocol verstrijkt op 15 november 2021. (3) Op 8 juli 2019 heeft de Raad een besluit aangenomen waarbij de Commissie werd gemachtigd om onderhandelingen met Mauritanië te openen over een nieuwe partnerschapsovereenkomst inzake duurzame visserij en een nieuw protocol tot uitvoering van die overeenkomst. (4) Tussen september 2019 en juli 2021 vonden er acht onderhandelingsronden met Mauritanië plaats. Die onderhandelingen zijn afgerond en de Partnerschapsovereenkomst inzake duurzame visserij tussen de Europese Unie en de Islamitische Republiek Mauritanië (“de partnerschapsovereenkomst”) en het bijbehorende uitvoeringsprotocol (“het protocol”) zijn op 28 juli 2021 geparafeerd. (5) Overeenkomstig Besluit ST 12392/21 van de Raad ( 2 ) zijn de partnerschapsovereenkomst en het protocol op 15 november 2021 ondertekend. (6) De vangstmogelijkheden waarin het protocol voorziet, moeten voor de gehele periode van toepassing ervan worden verdeeld over de lidstaten. (7) Deze verordening dient zo spoedig mogelijk in werking te treden wegens het economische belang van de visserijactiviteiten van de Unie in de visserijzone van Mauritanië en de noodzaak de periode waarin die activiteiten worden onderbroken, te voorkomen of zo kort mogelijk te houden. (8) Om ervoor te zorgen dat de vaartuigen van de Unie hun visserijactiviteiten kunnen voortzetten, zal het protocol voorlopig van toepassing zijn met ingang van de datum van de ondertekening ervan. Deze verordening moet daarom met ingang van diezelfde datum van toepassing zijn, HEEFT DE VOLGENDE VERORDENING VASTGESTELD: Artikel 1 De vangstmogelijkheden die worden geboden met het protocol worden als volgt over de lidstaten verdeeld: 1) categorie 1 — Vaartuigen voor de visserij op schaaldieren met uitzondering van langoesten en krabben: Spanje 4 150  ton Italië 600  ton Portugal 250  ton Voor deze categorie mogen maximaal 15 vaartuigen tegelijk in de Mauritaanse wateren worden ingezet; 2) categorie 2 — Trawlers (andere dan vriesvaartuigen) en vaartuigen voor de visserij met de grondbeug op zwarte heek: Spanje 6 000  ton Voor deze categorie mogen maximaal vier vaartuigen tegelijk in de Mauritaanse wateren worden ingezet; 3) categorie 2 bis — (Vries)trawlers voor de visserij op zwarte heek: Spanje: Zwarte heek 3 500  ton Pijlinktvissen 1 450  ton Inktvissen 600  ton Voor deze categorie mogen maximaal zes vaartuigen tegelijk in Mauritaanse wateren worden ingezet; 4) categorie 3 — Vaartuigen voor de visserij op andere demersale vissoorten dan zwarte heek met ander vistuig dan trawls: Spanje 3 000  ton Voor deze categorie mogen maximaal zes vaartuigen tegelijk in de Mauritaanse wateren worden ingezet; 5) categorie 4 — Vaartuigen voor de tonijnvisserij met de zegen (14 000 ton — referentietonnage): Spanje 17  jaarlijkse vergunningen Frankrijk 12  jaarlijkse vergunningen 6) categorie 5 — Vaartuigen voor de tonijnvisserij met de hengel en met de drijvende beug (7 000 ton — referentietonnage): Spanje 14  jaarlijkse vergunningen Frankrijk 1  jaarlijkse vergunning 7) categorie 6 — Vriestrawlers voor de pelagische visserij: Duitsland 13 038,4  ton Frankrijk 2 714,6  ton Letland 55 966,6  ton Litouwen 59 837,6  ton Nederland 64 976,1  ton Polen 27 106,6  ton Ierland 8 860,1  ton Tijdens de periode van toepassing van het protocol beschikken de lidstaten over de volgende aantallen driemaandelijkse vergunningen: Duitsland 4 Frankrijk 2 Letland 20 Litouwen 22 Nederland 16 Polen 8 Ierland 2 De lidstaten delen de Commissie mee of bepaalde vergunningen ter beschikking van andere lidstaten mogen komen. Voor deze categorie mogen maximaal 19 vaartuigen tegelijk in Mauritaanse wateren worden ingezet; 8) categorie 7 — Koelvaartuigen voor de pelagische visserij: Ierland 15 000  ton Bij niet-benutting mogen deze vangstmogelijkheden worden overgeheveld naar categorie 6 overeenkomstig de voor die categorie geldende verdeelsleutel. Voor deze categorie mogen maximaal twee vaartuigen tegelijk in Mauritaanse wateren worden ingezet. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 15 november 2021. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 november 2021. Voor de Raad De voorzitter Z. POČIVALŠEK ( 1 ) Verordening (EG) nr. 1801/2006 van de Raad van 30 november 2006 betreffende de sluiting van de Partnerschapsovereenkomst inzake visserij tussen de Europese Gemeenschap en de Islamitische Republiek Mauritanië ( PB L 343 van 8.12.2006, blz. 1 ). ( 2 ) Besluit ST 12392/21 van de Raad van 11 november 2021 betreffende de ondertekening, namens de Europese Unie, en de voorlopige toepassing van de Partnerschapsovereenkomst inzake duurzame visserij tussen de Europese Unie en de Islamitische Republiek Mauritanië en van het bijbehorende uitvoeringsprotocol (nog niet gepubliceerd in het Publicatieblad).",
  "source": "EUR LEX"
}