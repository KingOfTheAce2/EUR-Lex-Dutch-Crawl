{
  "url": "http://www.w3.org/1999/xhtml\">",
  "content": "L_2005021NL.01001301.xml 25.1.2005 NL Publicatieblad van de Europese Unie L 21/13 BESLUIT VAN DE RAAD van 18 januari 2005 betreffende de werkwijze van het comité bedoeld in artikel 3, lid 3, van bijlage I van het Protocol betreffende het statuut van het Hof van Justitie (2005/49/EG, Euratom) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op het Verdrag tot oprichting van de Europese Gemeenschap voor Atoomenergie, Gelet op het Protocol betreffende het statuut van het Hof van Justitie, gewijzigd bij Besluit 2004/752/EG, Euratom van de Raad van 2 november 2004 tot instelling van een Gerecht voor ambtenarenzaken van de Europese Unie ( 1 ) , met name op artikel 3, lid 3, van bijlage I, Gezien de aanbeveling van de president van het Hof van Justitie van 2 december 2004, Overwegende hetgeen volgt: (1) Artikel 3, lid 3, van bijlage I van het Protocol betreffende het statuut van het Hof van Justitie voorziet in de oprichting van een comité dat bestaat uit zeven leden die voormalige leden van het Hof van Justitie of van het Gerecht van eerste aanleg zijn, of personen die bekendstaan als kundige rechtsgeleerden. (2) Krachtens het genoemde lid 3 wordt de werkwijze van dit comité door de Raad bepaald, bij gekwalificeerde meerderheid van stemmen en op aanbeveling van de president van het Hof van Justitie. Aan deze bepaling moet uitvoering worden gegeven, BESLUIT: Artikel 1 De werkwijze van het comité bedoeld in artikel 3, lid 3, van bijlage I van het Protocol betreffende het statuut van het Hof van Justitie is geregeld in de bijlage bij dit besluit. Artikel 2 Dit besluit wordt van kracht op de dag van zijn bekendmaking in het Publicatieblad van de Europese Unie . Gedaan te Brussel, 18 januari 2005. Voor de Raad De voorzitter J.-C. JUNCKER ( 1 ) PB L 333 van 9.11.2004, blz. 7 . BIJLAGE Werkwijze van het comité bedoeld in artikel 3, lid 3, van bijlage I van het Protocol betreffende het statuut van het Hof van Justitie 1. Het comité bestaat uit zeven leden die voormalige leden van het Hof van Justitie of van het Gerecht van eerste aanleg zijn, of personen die bekendstaan als kundige rechtsgeleerden. 2. De leden worden aangewezen voor een termijn van vier jaar. Na afloop van deze termijn kunnen zij opnieuw worden aangewezen. 3. Het comité wordt voorgezeten door een van de leden, dat daartoe door de Raad wordt aangewezen. 4. Het secretariaat-generaal van de Raad voert het secretariaat van het comité. Het verstrekt de administratieve ondersteuning voor de werkzaamheden van het comité, ook terzake van de vertaling van stukken. 5. Het comité houdt geldig zitting indien ten minste vijf leden aanwezig zijn. Het comité beslist met gewone meerderheid van stemmen. In geval van staking van stemmen is de stem van de voorzitter doorslaggevend. 6. De leden van het comité die zich voor de uitoefening van hun ambt buiten hun woonplaats moeten begeven, genieten vergoeding van hun kosten en een vergoeding overeenkomstig artikel 6 van Verordening nr. 422/67/EEG, nr. 5/67/Euratom van de Raad van 25 juli 1967 tot vaststelling van de geldelijke regeling voor de voorzitter en de leden van de Commissie, de president, de rechters en de griffier van, alsmede de advocaten-generaal bij het Hof van Justitie en de president, de leden en de griffier van het Gerecht van eerste aanleg ( 1 ) . De desbetreffende uitgaven komen ten laste van de Raad. ( 1 ) PB 187 van 8.8.1967, blz. 1 . Verordening laatstelijk gewijzigd bij Verordening (EG, Euratom) nr. 1292/2004 ( PB L 243 van 15.7.2004, blz. 23 ).",
  "source": "EUR LEX"
}