{
  "url": "http://www.w3.org/1999/xhtml\">",
  "content": "L_2021194NL.01004301.xml 2.6.2021 NL Publicatieblad van de Europese Unie L 194/43 BESLUIT (EU) 2021/886 VAN HET EUROPEES PARLEMENT EN DE RAAD van 20 mei 2021 betreffende de beschikbaarstelling van middelen uit het Europees Fonds voor aanpassing aan de globalisering naar aanleiding van een aanvraag van Estland — EGF/2020/002 EE/Estonia Tourism HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 1309/2013 van het Europees Parlement en de Raad van 17 december 2013 betreffende het Europees Fonds voor aanpassing aan de globalisering (2014-2020) en tot intrekking van Verordening (EG) nr. 1927/2006 ( 1 ) , en met name artikel 15, lid 4, Gezien het Interinstitutioneel Akkoord van 16 december 2020 tussen het Europees Parlement, de Raad van de Europese Unie en de Europese Commissie betreffende begrotingsdiscipline, samenwerking in begrotingszaken en goed financieel beheer, alsmede betreffende nieuwe eigen middelen, met inbegrip van een routekaart voor de invoering van nieuwe eigen middelen ( 2 ) , en met name punt 9, Gezien het voorstel van de Europese Commissie, Overwegende hetgeen volgt: (1) Het Europees Fonds voor aanpassing aan de globalisering (EFG) heeft tot doel steun te verlenen aan werknemers die werkloos zijn geworden en zelfstandigen die hun werkzaamheden hebben beëindigd als gevolg van uit de globalisering voortvloeiende grote structurele veranderingen in de wereldhandelspatronen, doordat de wereldwijde financiële en economische crisis aanhoudt, of door een nieuwe wereldwijde financiële en economische crisis, en hen te helpen op de arbeidsmarkt terug te keren. (2) Zoals vastgesteld in artikel 8, lid 1, van Verordening (EU, Euratom) 2020/2093 van de Raad ( 3 ) mag het EFG het jaarlijks maximumbedrag van 186 miljoen EUR (prijzen van 2018) niet overschrijden. (3) Op 12 november 2020 heeft Estland een aanvraag ingediend voor een financiële bijdrage uit het EFG naar aanleiding van de gedwongen ontslagen en beëindigingen van werkzaamheden (hierna “ontslagen” genoemd) in de toeristische sector in Estland, die de volgende economische sectoren van de statistische nomenclatuur van de economische activiteiten in de Europese Unie (“NACE”) Rev. 2 omvat: afdeling 45 (Groot- en detailhandel in en reparatie van auto’s en motorfietsen), 49 (Vervoer te land en vervoer via pijpleidingen), 50 (Vervoer over water), 51 (Luchtvaart), 52 (Opslag en vervoerondersteunende activiteiten), 55 (Verschaffen van accommodatie), 56 (Eet- en drinkgelegenheden), 74 (Overige vrije beroepen en overige wetenschappelijke en technische activiteiten), 77 (Verhuur en lease), 79 (Reisbureaus, reisorganisatoren, reserveringsbureaus en aanverwante activiteiten), 90 (Creatieve activiteiten, kunst en amusement), 91 (Bibliotheken, archieven, musea en overige culturele activiteiten), 92 (Loterijen en kansspelen) en 93 (Sport, ontspanning en recreatie). De Republiek Estland is een regio van niveau 2 in de nomenclatuur van territoriale eenheden voor de statistiek (NUTS) ( 4 ) . Overeenkomstig artikel 8, lid 3, van Verordening (EU) nr. 1309/2013 zijn bij de aanvraag aanvullende gegevens verstrekt. De aanvraag voldoet aan de voorwaarden van artikel 13 van Verordening (EU) nr. 1309/2013 voor de bepaling van een financiële bijdrage uit het EFG. (4) Aangezien de ontslagen ernstige gevolgen hebben voor de werkgelegenheid en de nationale economie, wordt de aanvraag van Estland overeenkomstig artikel 4, lid 2, van Verordening (EU) nr. 1309/2013 als ontvankelijk beschouwd. (5) Er moeten dan ook middelen uit het EFG beschikbaar worden gesteld om een financiële bijdrage van 4 474 480 EUR te leveren naar aanleiding van de aanvraag van Estland. (6) Teneinde zo snel mogelijk middelen uit het EFG ter beschikking te stellen, moet dit besluit van toepassing zijn vanaf de datum waarop het wordt vastgesteld, HEBBEN HET VOLGENDE BESLUIT VASTGESTELD: Artikel 1 Ten laste van de algemene begroting van de Unie voor het begrotingsjaar 2021 wordt een bedrag van 4 474 480 EUR aan vastleggings- en betalingskredieten beschikbaar gesteld uit het Europees Fonds voor aanpassing aan de globalisering. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Het is van toepassing vanaf 20 mei 2021. Gedaan te Brussel, 20 mei 2021. Voor het Europees Parlement De voorzitter D.M. SASSOLI Voor de Raad De voorzitter A.P. ZACARIAS ( 1 ) PB L 347 van 20.12.2013, blz. 855 . ( 2 ) PB L 433 I van 22.12.2020, blz. 29 . ( 3 ) Verordening (EU, Euratom) 2020/2093 van de Raad van 17 december 2020 tot bepaling van het meerjarig financieel kader voor de jaren 2021-2027 ( PB L 433 I van 22.12.2020, blz. 11 ). ( 4 ) Verordening (EU) nr. 1046/2012 van de Commissie van 8 november 2012 tot uitvoering van Verordening (EG) nr. 1059/2003 van het Europees Parlement en de Raad betreffende de opstelling van een gemeenschappelijke nomenclatuur van territoriale eenheden voor de statistiek (NUTS), wat de indiening van tijdreeksen voor de nieuwe regionale indeling betreft ( PB L 310 van 9.11.2012, blz. 34 ).",
  "source": "EUR LEX"
}