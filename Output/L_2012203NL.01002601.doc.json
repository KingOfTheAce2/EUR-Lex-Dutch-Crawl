{
  "url": "http://www.w3.org/1999/xhtml\"><!--",
  "content": "L_2012203NL.01002601.xml 31.7.2012 NL Publicatieblad van de Europese Unie L 203/26 VERORDENING (EU) Nr. 694/2012 VAN DE RAAD van 27 juli 2012 tot vaststelling van de vangstmogelijkheden voor ansjovis in de Golf van Biskaje in het visseizoen 2012/2013 DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, lid 3, Gezien het voorstel van de Europese Commissie, Overwegende hetgeen volgt: (1) Het is aan de Raad om de totaal toegestane vangsten (TAC's) per visserijtak of groep van visserijtakken vast te stellen. De vangstmogelijkheden moeten zo over de lidstaten worden verdeeld dat elke lidstaat een relatieve stabiliteit van de visserij-activiteiten voor elk bestand of elke groep van bestanden geniet en dat hierbij de doelstellingen van het gemeen-schappelijk visserijbeleid in acht worden genomen die zijn vastgesteld bij Verordening (EG) nr. 2371/2002 van de Raad van 20 december 2002 inzake de instandhouding en de duurzame exploitatie van de visbestanden in het kader van het gemeenschappelijk visserijbeleid ( 1 ) . (2) Met het oog op een adequaat bestandsbeheer en op vereenvoudiging is het dienstig een TAC en quota van de lidstaten voor het ansjovisbestand in de Golf van Biskaje (ICES-deelgebied VIII) vast te stellen voor een jaarlijks beheersseizoen dat loopt van 1 juli tot en met 30 juni van het daaropvolgende jaar, en niet voor een beheers-periode die overeenkomt met een kalenderjaar. Wat evenwel de voorwaarden voor het gebruik van de quota betreft, moeten de algemene bepalingen van Verordening (EU) nr. 43/2012 ( 2 ) van toepassing blijven. (3) De TAC voor ansjovis in de Golf van Biskaje voor het visseizoen 2012/2013 moet worden vastgesteld op basis van de beschikbare wetenschappelijke adviezen en met inachtneming van de biologische en sociaaleconomische aspecten, waarbij een billijke behandeling van de visserijsectoren moet worden gegarandeerd. (4) Om te voorzien in een meerjarenplan voor het ansjovisbestand in de Golf van Biskaje dat voor het visseizoen geldt en een vangstcontroleregeling bevat die bij de vaststelling van de vangstmogelijkheden van toepassing is, heeft de Commissie op 29 juli 2009 een voorstel ingediend voor een verordening tot vaststelling van een langetermijnplan voor het ansjovis-bestand in de Golf van Biskaje en de daarop vissende visserijtakken. Gelet op dat voorstel en aangezien de effectbeoordeling die aan dat voorstel ten grondslag ligt, de meest recente beoordeling bevat van de effecten van de besluiten inzake vangstmogelijkheden voor het ansjovisbestand in de Golf van Biskaje, is het dienstig een TAC voor dat bestand dienovereenkomstig vast te stellen. Het Wetenschappelijk, Technisch en Economisch Comité voor de visserij (WTECV) raamt de biomassa van het paaibestand in zijn advies van juli 2012 op ca. 68 180 ton. De TAC voor het visseizoen dat loopt van 1 juli 2012 tot en met 30 juni 2013, moet derhalve op 20 700 ton worden vastgesteld. (5) Op grond van artikel 2 van Verordening (EG) nr. 847/96 van de Raad van 6 mei 1996 tot invoering van aanvullende voorwaarden voor het meerjarenbeheer van de TAC's en quota ( 3 ) moet worden bepaald in hoeverre de in die verordening vastgestelde maatregelen gelden voor het ansjovisbestand in de Golf van Biskaje. (6) Met het oog op het begin van het visseizoen 2012/2013 en de jaarlijkse rapportage van de vangsten dient deze verordening onmiddellijk in werking te treden en met ingang van 1 juli 2012 van toepassing te zijn, HEEFT DE VOLGENDE VERORDENING VASTGESTELD: Artikel 1 Vangstmogelijkheden voor ansjovis in de Golf van Biskaje 1.   Voor het ansjovisbestand in ICES-deelgebied VIII zoals omschreven in Verordening (EG) nr. 218/2009 ( 4 ) , gelden voor het visseizoen dat van 1 juli 2012 tot en met 30 juni 2013 loopt, de volgende TAC en de volgende verdeling daarvan over de lidstaten (in ton levend gewicht): Soort : Ansjovis Engraulis encrasicolus ICES-gebied : VIII (ANE/08.) Spanje 18 630 Analytische TAC Frankrijk 2 070 EU 20 700 TAC 20 700 2.   De in de artikelen 8, 10 en 13 van Verordening (EU) nr. 43/2012 vastgestelde voorwaarden zijn van toepassing op de in lid 1 opgenomen verdeling van de vangstmogelijkheden en de benutting ervan. 3.   Voor de toepassing van Verordening (EG) nr. 847/96 wordt het in lid 1 vermelde bestand beschouwd als een bestand waarop een analytische TAC van toepassing is. Artikel 3, leden 2 en 3, en artikel 4 van die verordening zijn van toepassing. Artikel 2 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 juli 2012. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 juli 2012. Voor de Raad De voorzitter A. D. MAVROYIANNIS ( 1 ) PB L 358 van 31.12.2002, blz. 59 . ( 2 ) Verordening (EU) nr. 43/2012 van de Raad van 17 januari 2012 tot vaststelling, voor 2012, van de vangstmogelijkheden voor EU-vaartuigen voor sommige vis-bestanden en groepen visbestanden waarvoor geen internationale onderhandelingen worden gevoerd of geen internationale overeenkomsten gelden ( PB L 25 van 27.1.2012, blz. 1 ). ( 3 ) PB L 115 van 9.5.1996, blz. 3 . ( 4 ) Verordening (EG) nr. 218/2009 van het Europees Parlement en de Raad van 11 maart 2009 inzake de verstrekking van statistieken van de nominale vangsten van lidstaten die in het noordoostelijke gedeelte van de Atlantische Oceaan vissen ( PB L 87 van 31.3.2009, blz. 70 ).",
  "source": "EUR LEX"
}