{
  "url": "http://www.w3.org/1999/xhtml\">",
  "content": "L_202400360NL.000101.fmx.xml Publicatieblad van de Europese Unie NL Serie L 2024/360 25.1.2024 UITVOERINGSVERORDENING (EU) 2024/360 VAN DE COMMISSIE van 24 januari 2024 tot wijziging van Uitvoeringsverordening (EU) 2022/478 wat betreft de verlenging van de toepassingsperiode van de beschermende maatregelen met betrekking tot de invoer van voor menselijke consumptie bestemde tweekleppige weekdieren uit Turkije (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 1 ) , en met name artikel 128, lid 1, Overwegende hetgeen volgt: (1) Bij Uitvoeringsverordening (EU) nr. 743/2013 van de Commissie ( 2 ) zijn beschermende maatregelen ingevoerd met betrekking tot de invoer van voor menselijke consumptie bestemde tweekleppige weekdieren uit Turkije. Uitvoeringsverordening (EU) 2022/478 van de Commissie ( 3 ) voorziet in soortgelijke beschermende maatregelen tot en met 31 december 2023. (2) Die maatregelen zijn ingevoerd naar aanleiding van audits van de Commissie, waarbij tekortkomingen zijn geconstateerd bij de uitvoering van officiële controles door de Turkse bevoegde autoriteiten van de productie van tweekleppige weekdieren bestemd voor binnenkomst in de Unie, en naar aanleiding van verslagen van de lidstaten over niet-conforme zendingen tweekleppige weekdieren van oorsprong uit Turkije. (3) Bij de meest recente audits die de Commissie in 2022 en 2023 ter plaatse heeft uitgevoerd, zijn herhaalde tekortkomingen vastgesteld in het officiële controlesysteem voor het toezicht op tweekleppige weekdieren die bestemd zijn voor binnenkomst in de Unie. Deze tekortkomingen hebben structurele tekortkomingen inzake voedselveiligheid aan het licht gebracht bij de levensmiddelenverwerking in Turkse inrichtingen die erkend zijn voor de uitvoer van tweekleppige weekdieren naar de Unie. Indien de bestaande beschermende maatregelen zouden worden opgeheven, zouden deze onopgeloste problemen aanzienlijke risico’s voor de voedselveiligheid met zich meebrengen voor de producten die vanuit deze bedrijven worden uitgevoerd. (4) De toepassingsperiode van Uitvoeringsverordening (EU) 2022/478 moet daarom met nog eens drie jaar worden verlengd zodat Turkije de gelegenheid krijgt de aanbevelingen van de vorige audits betreffende de binnenkomst van tweekleppige weekdieren in de Unie uit te voeren en zodat de Commissie deze aanpassingen kan beoordelen. (5) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 In artikel 5, tweede alinea, van Uitvoeringsverordening (EU) 2022/478 wordt de datum “31 december 2023” vervangen door de datum “31 december 2026”. Artikel 2 Deze verordening treedt in werking op de vierde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 24 januari 2024. Voor de Commissie De voorzitter Ursula VON DER LEYEN ( 1 ) PB L 95 van 7.4.2017, blz. 1 . ( 2 ) Uitvoeringsverordening (EU) nr. 743/2013 van de Commissie van 31 juli 2013 tot instelling van beschermende maatregelen met betrekking tot de invoer van voor menselijke consumptie bestemde tweekleppige weekdieren uit Turkije ( PB L 205 van 1.8.2013, blz. 1 ). ( 3 ) Uitvoeringsverordening (EU) 2022/478 van de Commissie van 24 maart 2022 tot instandhouding van beschermende maatregelen met betrekking tot de invoer van voor menselijke consumptie bestemde tweekleppige weekdieren uit Turkije ( PB L 98 van 25.3.2022, blz. 54 ). ELI: http://data.europa.eu/eli/reg_impl/2024/360/oj ISSN 1977-0758 (electronic edition)",
  "source": "EUR LEX"
}