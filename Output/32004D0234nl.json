{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32004D0234:NL:HTML\">",
  "content": "EUR-Lex - 32004D0234 - NL Avis juridique important | 32004D0234 2004/234/EG: Besluit van de Commissie van 9 maart 2004 tot beëindiging van het nieuw onderzoek overeenkomstig artikel 12 van Verordening (EG) nr. 384/96 van de Raad, van de antidumpingmaatregelen die van toepassing zĳn op geïntegreerde compacte fluorescentielampen (CFL-i) uit de Volksrepubliek China Publicatieblad Nr. L 071 van 10/03/2004 blz. 0035 - 0036 Besluit van de Commissie van 9 maart 2004 tot beëindiging van het nieuw onderzoek overeenkomstig artikel 12 van Verordening (EG) nr. 384/96 van de Raad, van de antidumpingmaatregelen die van toepassing zijn op geïntegreerde compacte fluorescentielampen (CFL-i) uit de Volksrepubliek China (2004/234/EG) DE COMMISSIE VAN DE EUROPESE GEMEENSCHAP, Gelet op het Verdrag tot oprichting van de Europese Gemeenschap, Gelet op Verordening (EG) nr. 384/96 van de Raad van 22 december 1995 betreffende beschermende maatregelen tegen invoer met dumping uit landen die geen lid zijn van de Europese Gemeenschap(1) (\"de basisverordening\"), gewijzigd bij Verordening (EG) nr. 1972/2002(2), en met name op artikel 12, Na raadpleging van het Raadgevend Comité, Overwegende hetgeen volgt: A. PROCEDURE (1) Op 26 augustus 2002 ontving de Commissie een verzoek om te onderzoeken of de antidumpingmaatregelen die waren ingesteld op geïntegreerde elektronische compacte fluorescentielampen uit de Volksrepubliek China gevolgen hadden voor de verkoop- en de wederverkoopprijzen van het betrokken product in de Gemeenschap. (2) Het verzoek was ingediend door de Establishing Legal Lighting Competition (E2LC) Federation (\"de klagende partij\") namens producenten in de Gemeenschap die samen meer dan 90 % vertegenwoordigen van de totale EG-productie van het betrokken product. (3) Het verzoek bevatte bewijsmateriaal waaruit bleek dat de antidumpingrechten die waren vastgesteld voor CFL-i uit de Volksrepubliek China geen of onvoldoende wijzigingen hebben gebracht in de verkoop- of de wederverkoopprijzen in de Gemeenschap. (4) Na overleg heeft de Commissie middels een bericht in het Publicatieblad van de Europese Gemeenschappen(3) een nieuw onderzoek geopend (anti-absorptie) van de invoer in de Gemeenschap van het betrokken product dat momenteel wordt ingedeeld onder GN-code ex 8539 31 90 uit de Volksrepubliek China, overeenkomstig artikel 12 van de basisverordening. (5) De Commissie heeft de haar bekende producenten/exporteurs en importeurs, de vertegenwoordigers van het exportland en producenten van CFL-i in de Gemeenschap officieel van het nieuw onderzoek in kennis gesteld. Belanghebbenden werden in de gelegenheid gesteld om binnen de in het bericht van inleiding vermelde termijn hun standpunt schriftelijk bekend te maken en te verzoeken om te worden gehoord. B. INTREKKING VAN HET VERZOEK EN BEËINDIGING VAN HET NIEUW ONDERZOEK (6) De indiener van het verzoek deelde de Commissie per brief van 21 november 2003 formeel mede zijn verzoek in te trekken. (7) In zijn brief onderstreepte de indiener van het verzoek onder meer dat de nadruk moet worden gelegd op en prioriteit moet worden verleend aan met name de invoer van CFL-i die illegaal plaatsvindt door schending van het EG-douanerecht, de internationale handelswetgeving en anderzins in strijd is met aanvaardbare handelspraktijken en niet zozeer aan invoer waarbij is voldaan aan de gebruikelijke douaneprocedures, waarvoor antidumpingrechten zijn betaald en die klaarblijkelijk slechts een gering deel vertegenwoordigt van de invoer van Chinese CFL-i in de Gemeenschap. Voorts werd benadrukt dat de fraude een verontrustende omvang begint aan te nemen en op dusdanig schaamteloze wijze plaatsvindt dat de autoriteiten van de Gemeenschap en de lidstaten bij hun samenwerking voorrang moeten verlenen aan de bestrijding van illegale handelspraktijken die de EG-markt verstoren. De indiener van de klacht verklaarde tevens dat in een aantal lidstaten met succes tal van antifraudeonderzoeken zijn uitgevoerd. (8) Het nieuw onderzoek kan worden beëindigd wanneer het verzoek wordt ingetrokken mits beëindiging niet indruist tegen het belang van de Gemeenschap. (9) De Commissie was van oordeel dat onderhavige procedure dient te worden beëindigd, daar uit het onderzoek niet is gebleken dat dit in strijd is met het belang van de Gemeenschap. De belanghebbenden werden hiervan in kennis gesteld en in de gelegenheid gesteld opmerkingen te maken. Er werden geen opmerkingen ontvangen waaruit bleek dat beëindiging niet in het belang van de Gemeenschap was. Een aantal importeurs merkte wel op dat fraudepraktijken de mededinging inderdaad verstoren en dat maatregelen moeten worden genomen om deze praktijken te bestrijden. (10) De Commissie stelt derhalve vast dat het nieuw anti-absorptieonderzoek met betrekking tot de invoer in de Gemeenschap van het betrokken product uit de Volksrepubliek China moet worden beëindigd, BESLUIT: Artikel 1 Het nieuw onderzoek overeenkomstig artikel 12 van Verordening (EG) nr. 384/96 van de antidumpingmaatregelen die van toepassing zijn op de invoer van geïntegreerde elektronische compacte fluorescentielampen (CFL-i) uit de Volksrepubliek China wordt hierbij beëindigd. Artikel 2 Dit besluit treedt in werking op de dag volgende op die van zijn bekendmaking in het Publicatieblad van de Europese Unie. Gedaan te Brussel, 9 maart 2004. Voor de Commissie Pascal Lamy Lid van de Commissie (1) PB L 56 van 6.3.1996, blz. 1. (2) PB L 305 van 7.11.2002, blz. 1. (3) PB C 244 van 10.10.2002, blz. 2.",
  "source": "EUR LEX"
}