{
  "url": "http://www.w3.org/1999/xhtml\">",
  "content": "L_202401663NL.000101.fmx.xml Publicatieblad van de Europese Unie NL L-serie 2024/1663 14.6.2024 UITVOERINGSBESLUIT (EU) 2024/1663 VAN DE COMMISSIE van 12 juni 2024 betreffende de initiële uitwisseling van informatie over trajecten in het kader van Gemeenschappelijk Project Eén, vastgesteld bij Uitvoeringsverordening (EU) 2021/116 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 550/2004 van het Europees Parlement en de Raad van 10 maart 2024 betreffende de verlening van luchtvaartnavigatiediensten in het gemeenschappelĳk Europees luchtruim (“de luchtvaartnavigatiedienstenverordening”) ( 1 ) , en met name artikel 15 bis, Overwegende hetgeen volgt: (1) Bij Uitvoeringsverordening (EU) nr. 409/2013 van de Commissie ( 2 ) is het kader vastgesteld voor de uitrol van het ATM-onderzoek voor het gemeenschappelijk Europees luchtruim (Single European Sky ATM Research, SESAR). In deze verordening zijn de eisen uiteengezet voor de inhoud van gemeenschappelijke projecten en voor de opzet, goedkeuring, uitvoering en monitoring ervan. (2) Gemeenschappelijk Project Eén (GP1), dat is vastgesteld bij Uitvoeringsverordening (EU) 2021/116 van de Commissie ( 3 ) , omvat zes functionaliteiten voor luchtverkeersbeheer (ATM) en hun respectieve subfunctionaliteiten, waaronder de ATM-functionaliteit voor de initiële uitwisseling van trajectinformatie (“AF6”). (3) Overeenkomstig artikel 4, lid 1, van Uitvoeringsverordening (EU) nr. 409/2013 moeten de in een gemeenschappelijk project geïdentificeerde functionaliteiten en subfunctionaliteiten klaar zijn voor uitvoering en gesynchroniseerde uitvoering vereisen. Of de (sub-)functionaliteiten klaar zijn voor uitvoering wordt onder meer beoordeeld op basis van de resultaten van de validering die wordt uitgevoerd tijdens de ontwikkelingsfase, de industrialiseringsstatus en een beoordeling van de interoperabiliteit, en op basis van het Global Air Navigation Plan van de Internationale Burgerluchtvaartorganisatie (ICAO) en relevant ICAO-materiaal. (4) Overeenkomstig artikel 4, lid 3, van Uitvoeringsverordening (EU) nr. 409/2013 kan een gemeenschappelijk project ook ATM-functionaliteiten of -subfunctionaliteiten omvatten die op het tijdstip van inwerkingtreding van het gemeenschappelijke project nog niet klaar zijn voor uitvoering, maar een essentieel onderdeel van het gemeenschappelijke project vormen, op voorwaarde dat de industrialisering ervan wordt geacht te worden afgerond tegen een industrialiseringsstreefdatum die binnen drie jaar na de vaststelling van het betrokken gemeenschappelijke project wordt vastgesteld. (5) Hoewel AF6 ten tijde van de inwerkingtreding van Uitvoeringsverordening (EU) 2021/116 niet klaar werd geacht voor uitvoering, werd ze beschouwd als een essentieel onderdeel van GP1 en werd ze opgenomen met 31 december 2023 als industrialiseringsstreefdatum en 31 december 2027 als uitvoeringsstreefdatum. (6) Overeenkomstig artikel 4, lid 4, van Uitvoeringsverordening (EU) nr. 409/2013 is de Commissie, na het verstrijken van de industrialiseringsstreefdatum voor AF6, met steun van het Agentschap van de Europese Unie voor de veiligheid van de luchtvaart (“het Agentschap”), nagegaan of AF6 gestandaardiseerd was en klaar was voor uitvoering. (7) Daartoe heeft het Agentschap een voorlopige beoordeling uitgevoerd van de industrialisering en gereedheid van AF6 en vervolgens het GP1-industrialiseringsforum opgezet en gecoördineerd, bestaande uit vertegenwoordigers van de uitrolbeheerder, de Gemeenschappelijke Onderneming Sesar 3, Eurocae, de Netwerkbeheerder, luchtvaartuigfabrikanten en fabrikanten van grondapparatuur voor de luchtvaart, vertegenwoordigd door de Aerospace, Security and Defence Industries Association of Europe (ASD). Het doel van het forum was om gecoördineerde acties vast te stellen en uit te voeren die nodig zijn om de industrialiseringsstreefdatum van AF6, namelijk 31 december 2023, te halen. (8) Het GP1-industrialiseringsforum heeft zijn werkzaamheden eind 2023 afgerond en overeenstemming bereikt over de maatregelen die elke groep belanghebbenden moest nemen om te komen tot standaardisering en gereedheid voor de uitvoering van AF6. (9) Op 12 december 2023 heeft het Agentschap de vertegenwoordigers van de luchtvaartuigexploitanten geraadpleegd over de implementatie van de voor AF6 relevante luchtvaartelektronica. Met uitzondering van de vereniging die de zakenluchtvaart vertegenwoordigt (EBAA), hebben alle in het industrialiseringsforum vertegenwoordigde commerciële luchtvaartexploitanten bevestigd dat zij klaar zijn voor de uitvoering van AF6. (10) Op 1 december 2023 hebben de uitrolbeheerder, de Netwerkbeheerder, de groep “A4 Airline” (Air France, easyJet, de Lufthansa-groep en Ryanair) en de Gemeenschappelijke Onderneming Sesar 3 aan de Commissie toegezegd dat zij AF6 uiterlijk op 31 december 2027 zullen uitvoeren. (11) Op 26 januari 2024 heeft het Agentschap zijn bevindingen bij de Commissie ingediend. Op basis van de verzamelde informatie en de uitgevoerde onderzoeken concludeerde het Agentschap dat AF6 klaar was voor uitvoering. Het Agentschap erkent de inspanningen van de leden van het GP1-industrialiseringsforum en hun schriftelijke toezeggingen om AF6 uit te voeren, maar heeft ook niet-bindende begeleidende maatregelen aanbevolen die door normalisatie-instellingen en operationele belanghebbenden moeten worden uitgevoerd om de implementatie van AF6 te ondersteunen. Het Agentschap heeft ook verklaard bereid te zijn de Commissie te ondersteunen bij de monitoring van en het toezicht op die begeleidende maatregelen. (12) In het licht van de conclusies van het Agentschap en de adviezen en toezeggingen van de belanghebbenden is de Commissie van mening dat AF6 klaar is voor uitvoering. (13) Bij de beoordeling van de naleving van de uitvoeringsstreefdatum van AF6 (31 december 2027) gaat de Commissie na of de belanghebbenden die AF6 moeten uitvoeren, de relevante AF6-investeringen hebben gepland en de nodige maatregelen hebben genomen om de relevante apparatuur, software of diensten aan te kopen die nodig zijn om AF6 tegen die datum uit te voeren. (14) De in dit besluit vervatte maatregelen zijn in overeenstemming met het advies van het Comité voor het gemeenschappelijk luchtruim, HEEFT HET VOLGENDE BESLUIT VASTGESTELD: Artikel 1 De ATM-functionaliteit inzake initiële uitwisseling van informatie over trajecten (AF6) in het kader van Gemeenschappelijk Project Eén, zoals vastgesteld bij Uitvoeringsverordening (EU) 2021/116, wordt hierbij geacht klaar te zijn voor uitvoering en wordt uiterlijk op 31 december 2027 uitgevoerd. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 12 juni 2024. Voor de Commissie De voorzitter Ursula VON DER LEYEN ( 1 ) PB L 96 van 31.3.2004, blz. 10 , ELI: http://data.europa.eu/eli/reg/2004/550/oj . ( 2 ) Uitvoeringsverordening (EU) nr. 409/2013 van de Commissie van 3 mei 2013 inzake de definitie van gemeenschappelijke projecten, de vaststelling van governance en de identificatie van stimulansen ter ondersteuning van de tenuitvoerlegging van het Europees masterplan inzake luchtverkeersbeheer ( PB L 123 van 4.5.2013, blz. 1 , ELI: http://data.europa.eu/eli/reg_impl/2013/409/oj ). ( 3 ) Uitvoeringsverordening (EU) 2021/116 van de Commissie van 1 februari 2021 inzake de vaststelling van Gemeenschappelijk Project Eén ter ondersteuning van de tenuitvoerlegging van het bij Verordening (EG) nr. 550/2004 van het Europees Parlement en de Raad vastgestelde Europees masterplan inzake luchtverkeersbeheer, tot wijziging van Uitvoeringsverordening (EU) nr. 409/2013 van de Commissie en tot intrekking van Uitvoeringsverordening (EU) nr. 716/2014 van de Commissie ( PB L 36 van 2.2.2021, blz. 10 , ELI: http://data.europa.eu/eli/reg_impl/2021/116/oj ). ELI: http://data.europa.eu/eli/dec_impl/2024/1663/oj ISSN 1977-0758 (electronic edition)",
  "source": "EUR LEX"
}