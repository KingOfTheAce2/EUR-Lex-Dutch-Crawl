{
  "url": "http://www.w3.org/1999/xhtml\">",
  "content": "L_2017200NL.01000401.xml 1.8.2017 NL Publicatieblad van de Europese Unie L 200/4 UITVOERINGSBESLUIT (EU) 2017/1406 VAN DE COMMISSIE van 31 juli 2017 tot vaststelling van de locaties van de grondinfrastructuur van het Egnos-systeem (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1285/2013 van het Europees Parlement en de Raad van 11 december 2013 betreffende de uitvoering en exploitatie van de Europese satellietnavigatiesystemen en tot intrekking van Verordening (EG) nr. 876/2002 van de Raad en Verordening (EG) nr. 683/2008 van het Europees Parlement en de Raad ( 1 ) , en met name artikel 12, lid 3, onder c), Overwegende hetgeen volgt: (1) Overeenkomstig artikel 6 van Verordening (EU) nr. 1285/2013 behoort het Egnos-systeem toe aan de Europese Unie. De volledige verwerving ervan door de Unie op 1 april 2009 is besproken in een briefwisseling tussen het Europees Ruimteagentschap en de Commissie op 24 en 31 maart 2009 en is bij besluit van de Commissie op 31 maart 2009 goedgekeurd ( 2 ) . In de brief aan het Europees Ruimteagentschap van 31 maart 2009 heeft de Commissie verklaard dat zij de activa aanvaardt in de feitelijke en juridische situatie waarin zij zich bevinden. (2) De grondinfrastructuur van het Egnos-systeem bestaat uit een coördinatiecentrum voor de exploitatie van het systeem, missiecontrolecentra, stations voor de bewaking van het signaal en de signaalintegriteit, stations voor de communicatie met de geostationaire satellieten, een dienstencentrum en een beveiligd netwerk voor gegevensoverdracht. (3) In het coördinatiecentrum voor de exploitatie van het systeem worden de operationele activiteiten en het onderhoud van het systeem beheerd; het vormt dus de kern van de exploitatie van het Egnos-systeem. Het is gevestigd in Toulouse (Frankrijk) sinds 2004, dus voordat de Unie het systeem had verworven. Er is geen reden om deze locatie ter discussie te stellen aangezien zij beantwoordt aan de behoeften van het programma, profijt trekt uit de overheidsinvesteringen die er al aan zijn toegekend, en voldoet aan de beveiligingsvereisten in overleg met de lidstaat op het grondgebied waarvan het coördinatiecentrum voor de exploitatie van het systeem zich bevindt. Bovendien zou een verhuizing naar een andere locatie kosten meebrengen en de werking van het systeem verstoren. (4) De taak van de twee missiecontrolecentra bestaat erin de staat en de werking van het systeem onafgebroken te bewaken en te controleren. De centra zijn gevestigd in Ciampino (Italië) en in Torrejón (Spanje), respectievelijk sinds 2004 en 2003, dus voordat de Unie het systeem had verworven. Er is geen reden om deze locaties ter discussie te stellen aangezien zij beantwoorden aan de behoeften van het programma, profijt trekken uit de overheidsinvesteringen die er al aan zijn toegekend, en voldoen aan de beveiligingsvereisten in overleg met de lidstaten op het grondgebied waarvan de missiecontrolecentra zich bevinden. Bovendien zou een verhuizing naar andere locaties kosten meebrengen en de werking van het systeem verstoren. (5) De stations voor de bewaking van het signaal en de signaalintegriteit („station voor afstandsbepaling en integriteitsbewaking” of „RIMS”) hebben als functie de goede werking van de mondiale satellietnavigatiesystemen (GNSS) lokaal te bewaken. Zij meten in real time de verschillen tussen de plaatsbepalingsgegevens afkomstig van de door deze systemen uitgezonden signalen en hun eigen uiterst nauwkeurig bepaalde referentielocatie. Bij de keuze van de locatie ervan is in de eerste plaats rekening gehouden met de behoefte vanuit technisch oogpunt om ze geografisch gelijkmatig te spreiden over het gehele grondgebied dat door het Egnos-systeem wordt bestreken, maar ook met de mogelijke aanwezigheid van bestaande installaties en apparatuur, alsmede met de beveiligingsvereisten in overleg met de lidstaten en de derde landen op het grondgebied waarvan zij zijn gevestigd. (6) Het aantal RIMS en de locatie ervan kunnen evolueren naargelang de voortgang en de behoeften van het programma, en vooral de uitbreiding van de dekking van het systeem in volledige overeenstemming met artikel 2, lid 5, derde alinea, van Verordening (EU) nr. 1285/2013. Zij kunnen eveneens worden gewijzigd naargelang de resultaten van de veiligheidsrisicoanalysen; dit is vooral het geval voor RIMS die in derde landen zijn gevestigd. (7) De stations voor de communicatie met de geostationaire satellieten („Navigation Land Earth Station” of „NLES”) sturen gecorrigeerde gegevens naar de op de geostationaire satellieten geïnstalleerde Egnos-transponders zodat de ontvangers van GNNS-signalen op het door het Egnos-systeem bestreken grondgebied de correcties kunnen aanbrengen in hun plaatsbepaling. Voor elke geostationaire satelliet zijn er twee NLES. Bij de keuze van de locatie ervan is hoofdzakelijk rekening gehouden met technische vereisten, met name de noodzaak om de apparatuur van het Egnos-systeem lokaal aan te sluiten op de apparatuur voor signaaltransmissie die toebehoort aan de exploitanten van de geostationaire satellieten waarop de Egnos-transponders zijn geïnstalleerd; daarnaast is ook rekening gehouden met beveiligingsvereisten. (8) Het aantal NLES en de locatie ervan kunnen evolueren naargelang de voortgang en de behoeften van het programma, en vooral naargelang de levensduur van de Egnos-transponders die op geostationaire satellieten in omloop zijn geïnstalleerd en de keuze van de satellieten waarop de toekomstige transponders zullen worden geïnstalleerd. (9) De functie van het dienstencentrum bestaat er enerzijds in de kwaliteit te bewaken van de signalen en gegevens die door de op de geostationaire satellieten geïnstalleerde transponders worden teruggestuurd, en anderzijds te dienen als interface met de gebruikers van Egnos. Het centrum verzorgt eveneens de verspreiding van de commerciële gegevens van de EDAS-dienst als bedoeld in artikel 2, lid 5, onder b), van Verordening (EU) nr. 1285/2013. Het dienstencentrum is gevestigd in Torrejón (Spanje) sinds 2004, dus voordat de Unie het systeem had verworven. Er is geen reden om deze locatie ter discussie te stellen aangezien zij beantwoordt aan de behoeften van het programma, profijt trekt uit de overheidsinvesteringen die er al aan zijn toegekend, en voldoet aan de beveiligingsvereisten in overleg met de lidstaat op het grondgebied waarvan het dienstencentrum zich bevindt. Bovendien zou een verhuizing naar een andere locatie kosten meebrengen en de werking van het systeem verstoren. (10) Om te zorgen voor een beveiligde interconnectie in real time van alle componenten van de grondinfrastructuur van het Egnos-systeem, staan deze met elkaar in verbinding via het EWAN-netwerk („Egnos Wide Area Network”), een specifiek voor het systeem opgezet beveiligd netwerk voor gegevensoverdracht. Wegens de fysieke kenmerken van het netwerk kan de locatie ervan niet bepaald worden en kan deze niet nader verduidelijkt worden in dit besluit. (11) De locaties van de grondinfrastructuur van het Egnos-systeem bestaande uit het coördinatiecentrum voor de exploitatie van het systeem, de missiecontrolecentra, de RIMS, de NLES en het dienstencentrum moeten worden goedgekeurd. (12) De in dit besluit vervatte maatregelen zijn in overeenstemming met het advies van het bij artikel 36, lid 1, van Verordening (EU) nr. 1285/2013 ingestelde comité, HEEFT HET VOLGENDE BESLUIT VASTGESTELD: Artikel 1 De locaties van de grondinfrastructuur van het Egnos-systeem bestaande uit het coördinatiecentrum voor de exploitatie van het systeem, de missiecontrolecentra, de stations voor de bewaking van het signaal en de signaalintegriteit, de stations voor de communicatie met de geostationaire satellieten en het dienstencentrum worden vastgesteld in de bijlage. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 31 juli 2017. Voor de Commissie De voorzitter Jean-Claude JUNCKER ( 1 ) PB L 347 van 20.12.2013, blz. 1 . ( 2 ) C(2009) 2386. BIJLAGE Naam Locatie Coördinatiecentrum voor de exploitatie van het systeem Toulouse (Frankrijk) Missiecontrolecentra Ciampino (Italië), Torrejón (Spanje) Stations voor de bewaking van het signaal en van de integriteit ervan (RIMS) Aalborg (Denemarken), Aboe Simbel (Egypte), Azoren (Portugal), Agadir (Marokko), Aqaba (Jordanië), Alexandrië (Egypte), Athene (Griekenland), Berlijn (Duitsland), Catania (Italië), Ciampino (Italië), Cork (Ierland), Djerba (Tunesië), Egilsstaðir (IJsland), Gävle (Zweden), Glasgow (Verenigd Koninkrijk), Gölbaşi (Turkije), Gran Canaria (Spanje), Haifa (Israël), Hartebeeshoek (Zuid-Afrika), Jan Mayen (Noorwegen), Kiev (Oekraïne), Kirkenes (Noorwegen), Kourou (Frankrijk), Kuusamo (Finland), Lappeenranta (Finland), La Palma (Spanje), Lissabon (Portugal), Madeira (Portugal), Málaga (Spanje), Moncton (Canada), Nouakchott (Mauritanië), Oran (Algerije), Palma de Mallorca (Spanje), Parijs (Frankrijk), Reykjavik (IJsland), Santiago de Compostela (Spanje), Sofia (Bulgarije), Svalbard (Noorwegen), Swanwick (Verenigd Koninkrijk), Toulouse (Frankrijk), Tromsø (Noorwegen), Trondheim (Noorwegen), Warschau (Polen), Zürich (Zwitserland) Stations voor de communicatie met de geostationaire satellieten (NLES) Aussaguel (Frankrijk), Betzdorf (Luxemburg), Burum (Nederland), Cagliari (Italië), Fucino (Italië), Rambouillet (Frankrijk), Redu (België) Dienstencentrum Torrejón (Spanje)",
  "source": "EUR LEX"
}