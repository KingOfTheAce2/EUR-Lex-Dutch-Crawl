{
  "url": "http://www.w3.org/1999/xhtml\"><!--",
  "content": "L_2022014NL.01000101.xml 21.1.2022 NL Publicatieblad van de Europese Unie L 14/1 UITVOERINGSVERORDENING (EU) 2022/83 VAN DE COMMISSIE van 16 januari 2022 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 januari 2022. Voor de Commissie Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Artikelen bestaande uit een buisvormig gebreide, elastische stof (synthetische vezels in combinatie met rubberdraad) in de vorm van een lus met een diameter van ongeveer 4,5 cm en een breedte van ongeveer 2 cm (opengerold). De artikelen zijn buisvormig gebreid en op een vaste (voorgeprogrammeerde) breedte (2 cm) doorgesneden. Door de rubberdraad in de elastische stof rollen de randen van de artikelen op, waardoor deze de vorm van een haarband krijgen, die gereed is voor gebruik. (Zie afbeeldingen) ( *1 ) 6117 80 10 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 7 b) en aantekening 10 op afdeling XI, alsmede de tekst van de GN-codes 6117 , 6117 80  en 6117 80 10 . De artikelen worden geproduceerd in afgewerkte staat door een buisvormige stof te breien die wordt doorgesneden op een vaste breedte zodat een elastische lus wordt verkregen, die gereed is voor gebruik (zie aantekening 7 b) op afdeling XI). Gelet op het textiel karakter van de artikelen dienen zij te worden aangemerkt als een geconfectioneerd kledingtoebehoren, net als bijvoorbeeld geconfectioneerde sjaals, sjerpen, hoofddoeken en halsdoeken, mantilles, sluiers, dassen en strikken. Ook volgens aantekening 10 op afdeling XI worden elastische producten, bestaande uit textielstoffen gecombineerd met rubberdraden, ingedeeld onder die afdeling. Indeling onder post 9615  is uitgesloten, omdat artikelen van deze post gewoonlijk zijn vervaardigd uit kunststof, ivoor, been, hoorn, schildpad, metaal enz. (zie ook de GS-toelichting op post 9615 , derde alinea, en de toelichting op de gecombineerde nomenclatuur bij post 9615 ). De artikelen moeten daarom worden ingedeeld onder GN-code 6117 80 10  als een geconfectioneerd kledingtoebehoren van elastisch of gegummeerd brei- of haakwerk. ( *1 ) De afbeeldingen zijn louter ter informatie.",
  "source": "EUR LEX"
}