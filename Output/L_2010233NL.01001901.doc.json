{
  "url": "http://www.w3.org/1999/xhtml\">",
  "content": "L_2010233NL.01001901.xml 3.9.2010 NL Publicatieblad van de Europese Unie L 233/19 VERORDENING (EU) Nr. 780/2010 VAN DE COMMISSIE van 2 september 2010 houdende goedkeuring van minimale wijzigingen van het productdossier van een benaming die is opgenomen in het register van beschermde oorsprongsbenamingen en beschermde geografische aanduidingen (Thüringer Leberwurst (BGA)) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 510/2006 van de Raad van 20 maart 2006 inzake de bescherming van geografische aanduidingen en oorsprongsbenamingen van landbouwproducten en levensmiddelen ( 1 ) , en met name artikel 9, lid 2, tweede alinea, Overwegende hetgeen volgt: (1) De Commissie heeft het overeenkomstig artikel 9, lid 1, eerste alinea, van Verordening (EG) nr. 510/2006 door Duitsland ingediende verzoek om wijzigingen goed te keuren in het productdossier van de beschermde geografische aanduiding „Thüringer Leberwurst”, die bij Verordening (EG) nr. 2400/96 van de Commissie ( 2 ) , zoals gewijzigd bij Verordening (EG) nr. 2206/2003 ( 3 ) , is geregistreerd, aan een onderzoek onderworpen. (2) Het verzoek heeft ten doel in het productdossier wijzigingen aan te brengen door het gebruik van natuurdarm verplicht te stellen maar op het vlak van de verpakking de mogelijkheden te verruimen en met name het gebruik van plastic potten, maar niet van kunstdarm, toe te staan. Op deze wijze vindt een aanpassing aan de realiteit op de markt plaats, wordt aan de wensen van de consument tegemoetgekomen en kan aanwezig marktpotentieel worden aangeboord. (3) De Commissie heeft de vermelde wijzigingen onderzocht en acht ze gerechtvaardigd. Omdat het minimale wijzigingen betreft, kan de Commissie tot goedkeuring overgaan zonder de procedure die is uiteengezet in de artikelen 6 en 7 van vorengenoemde verordening, in te leiden, HEEFT DE VOLGENDE VERORDENING VASTGESTELD: Artikel 1 De wijzigingen in het productdossier van de beschermde geografische aanduiding „Thüringer Leberwurst” die in bijlage I bij deze verordening zijn opgenomen, worden goedgekeurd. Artikel 2 Het bijgewerkte enig document is opgenomen in bijlage II bij deze verordening. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 september 2010. Voor de Commissie De voorzitter José Manuel BARROSO ( 1 ) PB L 93 van 31.3.2006, blz. 12 . ( 2 ) PB L 327 van 18.12.1996, blz. 11 . ( 3 ) PB L 330 van 18.12.2003, blz. 13 . BIJLAGE I De volgende wijzigingen in het productdossier van de beschermde geografische aanduiding „Thüringer Leberwurst” worden goedgekeurd: In punt „4.2. Beschrijving” wordt de laatste zin van de eerste alinea vervangen door: „De leverworst wordt aangeboden in natuurdarm, bijvoorbeeld varkensdarm, varkensblaas of runderdarm, of verduurzaamd in een glazen pot of in een andere verpakking, met uitzondering van kunstdarm.”. BIJLAGE II ENIG DOCUMENT Verordening (EG) nr. 510/2006 van de Raad inzake de bescherming van geografische aanduidingen en oorsprongsbenamingen van landbouwproducten en levensmiddelen „THÜRINGER LEBERWURST” EG-nummer: DE-PGI-0105-0222-02.02.2009 BGA ( X ) BOB ( ) 1. Naam „Thüringer Leberwurst” 2. Lidstaat of derde land Duitsland 3. Beschrijving van het landbouwproduct of levensmiddel 3.1. Productcategorie Categorie 1.2. Vleesproducten 3.2. Beschrijving van het product waarvoor de in punt 1 vermelde naam van toepassing is Het betreft een leverworst die eerder aan een huisbereid product doet denken, die pikant is van smaak en die vers of verduurzaamd in de handel wordt gebracht. Het belangrijkste ingrediënt is verse lever. Voor het vet in de bereiding wordt gebruikgemaakt van ontzwoerd spek en buikspek. De leverworst wordt in natuurdarm, bijvoorbeeld varkensdarm, varkensblaas of runderdarm, of verduurzaamd, in een glazen pot of in een andere verpakking, met uitzondering van kunstdarm, aangeboden. Samenstelling: varkensvlees, varkenslever, nitrietpekel, gesmoorde uien, kruidenmengeling (met name gemalen peper en Thüringse marjolein), rookaroma. 3.3. Grondstoffen (alleen voor verwerkte producten) — 3.4. Diervoeders (alleen voor producten van dierlijke oorsprong) — 3.5. Specifieke onderdelen van het productieproces die in het afgebakende geografische gebied moeten plaatsvinden Het gehele productieproces vindt plaats in het afgebakende geografische gebied. 3.6. Specifieke voorschriften betreffende het in plakken snijden, het raspen, het verpakken enz. — 3.7. Specifieke voorschriften betreffende de etikettering — 4. Beknopte beschrijving van het afgebakende geografische gebied Thüringen 5. Verband met het geografische gebied 5.1. Specificiteit van het geografische gebied De „Thüringer Leberwurst” gaat op een eeuwenoude traditie terug. Waarschijnlijk zag de Leberwurst in Thüringen het licht op hetzelfde ogenblik als het slagersbedrijf. Tot op vandaag de dag wordt de Leberwurst nog bereid tijdens de in de regio zeer populaire „slachtfeesten” en bij deze gelegenheid wordt ze vers uit de kookpot waarin ze werd klaargemaakt, geserveerd. Haast iedere vlees- en worstfabrikant in Thüringen heeft de Leberwurst in zijn assortiment. De herkomstbenaming van het product werd gehandhaafd want ook in de voormalige DDR werd deze slechts als een echte verwijzing naar de geografische oorsprong van het product gebruikt. 5.2. Specificiteit van het product Thüringse worsten, die dus sinds mensenheugenis ook „Thüringer Leberwurst” omvatten, gaan in Duitsland en in het buitenland al meer dan 200 jaar prat op een uitstekende faam. „Thüringer Leberwurst” is in Thüringen de meest gewilde worst. 5.3. Causaal verband tussen het geografische gebied en de kwaliteit of de kenmerken van het product (voor een BOB) dan wel van een bepaalde hoedanigheid, de faam of een ander kenmerk van het product (voor een BGA) De „Thüringer Leberwurst” ontleent haar faam aan de deskundigheid en de ervaring van de Thüringse slagers en wordt bereid volgens recepten die van generatie op generatie overgeleverd werden. Verwijzing naar de bekendmaking van het productdossier (Artikel 5, lid 7, van Verordening (EG) nr. 510/2006) Markenblatt Vol. 20 van16.5.2008, Deel 7a-bb, p. 33363 http://register.dpma.de/DPMAregister/geo/detail.pdfdownload/148",
  "source": "EUR LEX"
}