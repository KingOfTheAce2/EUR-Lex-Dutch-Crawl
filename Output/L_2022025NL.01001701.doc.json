{
  "url": "http://www.w3.org/1999/xhtml\"><!--",
  "content": "L_2022025NL.01001701.xml 4.2.2022 NL Publicatieblad van de Europese Unie L 25/17 BESLUIT (GBVB) 2022/153 VAN DE RAAD van 3 februari 2022 tot wijziging van Besluit 2011/486/GBVB betreffende beperkende maatregelen tegen bepaalde personen, groepen, ondernemingen en entiteiten in verband met de situatie in Afghanistan DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien Besluit 2011/486/GBVB van de Raad van 1 augustus 2011 betreffende beperkende maatregelen tegen bepaalde personen, groepen, ondernemingen en entiteiten in verband met de situatie in Afghanistan ( 1 ) , Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 1 augustus 2011 Besluit 2011/486/GBVB vastgesteld. (2) De Veiligheidsraad van de Verenigde Naties (VN-Veiligheidsraad) heeft op 22 december 2021 Resolutie 2615 (2021) aangenomen, waarin de VN-Veiligheidsraad zich diep bezorgd toont over de humanitaire situatie in Afghanistan, met inbegrip van de voedselonzekerheid, en in herinnering brengt dat vrouwen, kinderen en minderheden onevenredig zwaar getroffen zijn. (3) De VN-Veiligheidsraad heeft in zijn Resolutie 2615 (2021) besloten dat humanitaire hulp en andere activiteiten die beantwoorden aan elementaire levensbehoeften van mensen in Afghanistan geen schending vormen van punt 1, a), van Resolutie 2255 (2015) van de VN-Veiligheidsraad, terwijl hulpverleners die zich op Resolutie 2615 (2021) van de VN-Veiligheidsraad baseren, sterk aangemoedigd worden om redelijke inspanningen te leveren teneinde ervoor te zorgen dat personen en entiteiten die op de sanctielijst uit hoofde van Resolutie 1988 (2011) van de VN-Veiligheidsraad staan, zo min mogelijk voordeel halen uit zowel de rechtstreekse levering als verduistering van hulp. (4) Besluit 2011/486/GBVB moet daarom dienovereenkomstig gewijzigd worden. (5) Verdere actie van de Unie is nodig om bepaalde in dit besluit vastgestelde maatregelen uit te voeren, HEEFT HET VOLGENDE BESLUIT VASTGESTELD: Artikel 1 Aan artikel 4 van Besluit 2011/486/GBVB wordt het volgende lid toegevoegd: “6.   De leden 1 en 2 zijn niet van toepassing op de verwerking en betaling van tegoeden, andere financiële activa en economische middelen, en op de levering van goederen en diensten die noodzakelijk zijn voor de tijdige verstrekking van humanitaire bijstand en voor andere activiteiten ter ondersteuning van elementaire menselijke behoeften in Afghanistan of voor de ondersteuning van dergelijke activiteiten.”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 3 februari 2022. Voor de Raad De voorzitter J.-Y. LE DRIAN ( 1 ) PB L 199 van 2.8.2011, blz. 57 .",
  "source": "EUR LEX"
}