{
  "url": "http://www.w3.org/1999/xhtml\">",
  "content": "L_2011021NL.01000601.xml 25.1.2011 NL Publicatieblad van de Europese Unie L 21/6 BESLUIT VAN DE COMMISSIE van 24 januari 2011 betreffende het op de markt brengen, voor essentiële toepassingen, van biociden die temefos bevatten in de Franse overzeese departementen (Kennisgeving geschied onder nummer C(2011) 167) (Slechts de tekst in de Franse taal is authentiek) (2011/48/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1451/2007 van de Commissie van 4 december 2007 inzake de tweede fase van het in artikel 16, lid 2, van Richtlĳn 98/8/EG van het Europees Parlement en de Raad betreffende het op de markt brengen van biociden bedoelde tienjarige werkprogramma ( 1 ) , en met name artikel 5, lid 3, Overwegende hetgeen volgt: (1) In artikel 16, lid 2, eerste alinea, van Richtlijn 98/8/EG van het Europees Parlement en de Raad ( 2 ) is bepaald dat de Commissie een 14-jarig werkprogramma start voor een systematisch onderzoek van alle werkzame stoffen die op 14 mei 2000 reeds op de markt waren (hierna „het beoordelingsprogramma” genoemd). (2) Van temefos is vastgesteld dat het vóór 14 mei 2000 als een werkzame stof van biociden op de markt was voor andere dan de in artikel 2, lid 2, onder c) en d), van Richtlijn 98/8/EG genoemde doeleinden. Binnen de voorgeschreven termijn is geen dossier ingediend met het oog op de opneming van temefos in bijlage I, IA of IB bij die richtlijn. (3) Overeenkomstig artikel 4, lid 2, eerste alinea, van Verordening (EG) nr. 2032/2003 van de Commissie ( 3 ) moesten de lidstaten bestaande toelatingen of registraties van biociden die temefos bevatten, met ingang van 1 september 2006 intrekken. Krachtens artikel 4, lid 1, van Verordening (EG) nr. 1451/2007 mogen biociden die temefos bevatten niet meer op de markt worden gebracht. (4) In artikel 5 van Verordening (EG) nr. 1451/2007 is bepaald onder welke voorwaarden de lidstaten bij de Commissie een afwijking van artikel 4, lid 1, van die verordening kunnen aanvragen en onder welke voorwaarden een dergelijke afwijking kan worden toegestaan. (5) De Commissie heeft bij Beschikking 2007/226/EG van de Commissie ( 4 ) een dergelijke afwijking tot 14 mei 2009 toegestaan voor biociden die temefos bevatten en die worden gebruikt voor de bestrijding van vectormuggen in de Franse overzeese departementen. Bij Beschikking 2009/395/EG van de Commissie ( 5 ) is deze afwijking tot 14 mei 2010 verlengd. Op 4 maart 2010 heeft Frankrijk bij de Commissie een verslag over het gebruik van temefos ingediend. (6) Frankrijk heeft bij de Commissie een aanvraag ingediend om de afwijking tot 14 mei 2014 te verlengen. De aanvraag bevat informatie over recente belangrijke uitbraken van door muggen verspreide epidemieën in de Franse overzeese departementen. Ook wordt uiteengezet waarom voor de bestrijding van de epidemieën een spectrum van insecticiden nodig is, en worden nadere gegevens verstrekt over de maatregelen die zijn genomen om temefos te vervangen en over het lopende onderzoek naar alternatieve methoden dat door de Franse autoriteiten wordt gesubsidieerd. De Commissie heeft de Franse aanvraag op 1 augustus 2010 langs elektronische weg openbaar gemaakt voor een zestigdaagse publieksraadpleging. Binnen deze termijn is geen bezwaar gemaakt tegen de beoogde afwijking. (7) Gezien de omvang van de uitbraken van door muggen verspreide ziekten in de Franse overzeese departementen is het passend het gebruik van temefos verder toe te staan. Een nieuwe verlenging van de termijn voor de geleidelijke eliminatie van deze stof is derhalve noodzakelijk. De verlenging dient in werking te treden op het tijdstip waarop de vorige afwijking is verstreken, HEEFT HET VOLGENDE BESLUIT VASTGESTELD: Artikel 1 In afwijking van artikel 4, lid 1, van Verordening (EG) nr. 1451/2007 mag Frankrijk tot en met 14 mei 2014 toestemming verlenen voor het op de markt brengen van biociden die temefos (EC-nr. 222-191-1; CAS-nr. 3383-96-8) bevatten en die worden gebruikt voor de bestrijding van vectormuggen in de Franse overzeese departementen. Artikel 2 1.   Wanneer Frankrijk overeenkomstig artikel 1 toestemming verleent voor het op de markt brengen van biociden die temefos bevatten, ziet het erop toe dat aan de volgende voorwaarden wordt voldaan: a) voortzetting van het gebruik is uitsluitend mogelijk mits biociden die temefos bevatten voor de beoogde essentiële toepassing worden goedgekeurd; b) het voortgezette gebruik wordt alleen geaccepteerd voor zover het geen onaanvaardbare gevolgen heeft voor de gezondheid van mens of dier of voor het milieu; c) bij het verlenen van de toestemming worden alle passende risicobeperkende maatregelen verplicht gesteld; d) de biociden die na 1 september 2006 nog op de markt zijn, krijgen een nieuw etiket in overeenstemming met de stringentere gebruiksvoorschriften; e) indien passend wordt door de houders van een toestemming of door Frankrijk naar alternatieven voor dergelijke toepassingen gezocht. 2.   Frankrijk verstrekt de Commissie jaarlijks informatie over de toepassing van lid 1 en met name over de maatregelen die krachtens het bepaalde onder e) worden genomen. Artikel 3 Dit besluit is gericht tot de Franse Republiek. Artikel 4 Dit besluit wordt van kracht op 15 mei 2010. Gedaan te Brussel, 24 januari 2011. Voor de Commissie Janez POTOČNIK Lid van de Commissie ( 1 ) PB L 325 van 11.12.2007, blz. 3 . ( 2 ) PB L 123 van 24.4.1998, blz. 1 . ( 3 ) PB L 307 van 24.11.2003, blz. 1 . ( 4 ) PB L 97 van 12.4.2007, blz. 47 . ( 5 ) PB L 124 van 20.5.2009, blz. 65 .",
  "source": "EUR LEX"
}