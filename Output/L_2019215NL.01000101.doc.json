{
  "url": "http://www.w3.org/1999/xhtml\">",
  "content": "L_2019215NL.01000101.xml 19.8.2019 NL Publicatieblad van de Europese Unie L 215/1 UITVOERINGSVERORDENING (EU) 2019/1350 VAN DE COMMISSIE van 12 augustus 2019 tot registratie van een geografische aanduiding van een gedistilleerde drank op grond van artikel 30, lid 2, van Verordening (EU) 2019/787 van het Europees Parlement en de Raad (“Absinthe de Pontarlier”) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/787 van het Europees Parlement en de Raad van 17 april 2019 betreffende de definitie, omschrijving, presentatie en etikettering van gedistilleerde dranken, het gebruik van de namen van gedistilleerde dranken in de presentatie en etikettering van andere levensmiddelen en de bescherming van geografische aanduidingen van gedistilleerde dranken, het gebruik van ethylalcohol en distillaten uit landbouwproducten in alcoholhoudende dranken, en tot intrekking van Verordening (EG) nr. 110/2008 ( 1 ) , en met name artikel 30, lid 2, Overwegende hetgeen volgt: (1) Overeenkomstig artikel 17, lid 5, van Verordening (EG) nr. 110/2008 van het Europees Parlement en de Raad ( 2 ) heeft de Commissie de aanvraag van Frankrijk van 16 april 2014 tot registratie van de geografische aanduiding “Absinthe de Pontarlier” onderzocht. (2) Nadat de Commissie tot de conclusie was gekomen dat de aanvraag voldoet aan Verordening (EG) nr. 110/2008, heeft zij de belangrijke specificaties uit het technisch dossier overeenkomstig artikel 17, lid 6, van die verordening bekendgemaakt in het Publicatieblad van de Europese Unie ( 3 ) . (3) Bij de Commissie zijn geen bezwaren ingediend overeenkomstig artikel 17, lid 7, van Verordening (EG) nr. 110/2008. (4) Verordening (EU) 2019/787, die Verordening (EG) nr. 110/2008 vervangt, is op 25 mei 2019 in werking getreden. Overeenkomstig artikel 49, lid 1, van die verordening is hoofdstuk III van Verordening (EG) nr. 110/2008, dat betrekking heeft op geografische aanduidingen, ingetrokken met ingang van 8 juni 2019. De beschermingsverordening moet bijgevolg worden vastgesteld overeenkomstig de nieuwe verordening. (5) Derhalve moet de aanduiding “Absinthe de Pontarlier” als geografische aanduiding worden geregistreerd. (6) De geografische aanduiding “Absinthe de Pontarlier” dient in haar geheel te worden beschermd, terwijl het verdere gebruik van de term “absinthe” in de etikettering en de presentatie op het grondgebied van de Unie moet worden toegestaan mits de beginselen en regels die in de rechtsorde van de Unie gelden, worden nageleefd, HEEFT DE VOLGENDE VERORDENING VASTGESTELD: Artikel 1 De geografische aanduiding “Absinthe de Pontarlier” wordt geregistreerd. Overeenkomstig artikel 30, lid 4, van Verordening (EU) 2019/787 verleent de onderhavige verordening de in artikel 21 van Verordening (EU) 2019/787 bedoelde bescherming aan de naam “Absinthe de Pontarlier”. Artikel 2 De geografische aanduiding “Absinthe de Pontarlier” wordt in haar geheel beschermd, terwijl de term “absinthe” verder in de etikettering en de presentatie op het grondgebied van de Unie mag worden gebruikt mits de beginselen en regels die in de rechtsorde van de Unie gelden, worden nageleefd. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 augustus 2019. Voor de Commissie, namens de voorzitter, Phil HOGAN Lid van de Commissie ( 1 ) PB L 130 van 17.5.2019, blz. 1 . ( 2 ) Verordening (EG) nr. 110/2008 van het Europees Parlement en de Raad van 15 januari 2008 betreffende de definitie, de aanduiding, de presentatie, de etikettering en de bescherming van geografische aanduidingen van gedistilleerde dranken en tot intrekking van Verordening (EEG) nr. 1576/89 van de Raad ( PB L 39 van 13.2.2008, blz. 16 ). ( 3 ) PB C 110 van 23.3.2018, blz. 35 .",
  "source": "EUR LEX"
}