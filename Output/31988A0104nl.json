{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31988A0104:NL:HTML\">",
  "content": "EUR-Lex - 31988A0104 - NL Avis juridique important | 31988A0104 88/104/EEG: Advies van de Commissie van 26 januari 1988 betreffende de kerncentrale Isar 2 (Bondsrepubliek Duitsland) (Slechts de tekst in de Duitse taal is authentiek) Publicatieblad Nr. L 057 van 03/03/1988 blz. 0035 - 0035 ***** ADVIES  VAN DE COMMISSIE van 26 januari 1988 betreffende de kerncentrale Isar 2 (Bondsrepubliek Duitsland) (Slechts de tekst in de Duitse taal is authentiek) (88/104/EEG) De algemene gegevens van het plan voor de lozing van radioactieve afvalstoffen uit de kerncentrale Isar 2 zijn bij een op 15 juli 1987 ontvangen schrijven, overeenkomstig artikel 37 van het Euratom-Verdrag, door de Regering van de Bondsrepubliek Duitsland aan de Commissie van de Europese Gemeenschappen verstrekt. Tijdens de op 9 november 1987 te Luxemburg gehouden bijeenkomst van de groep deskundigen die ingevolge het Verdrag is opgericht, hebben de vertegenwoordigers van de Regering van de Bondsrepubliek Duitsland nadere inlichtingen en bijzonderheden verstrekt. Op grond van de aldus verkregen gegevens heeft de Commissie, na raadpleging van de groep deskundigen, het volgende advies opgesteld: 1. De afstand tussen de centrale en het dichtstbijzijnde grondgebied van een andere Lid-Staat van de Gemeenschap bedraagt circa 170 km; het betreft hier Italiaans grensgebied. De afstand tot de grens met Oostenrijk bedraagt 62 km. 2. Bij normaal bedrijf van de centrale zullen de lozingen van radioactieve gasvormige en vloeibare afvalstoffen niet tot een vanuit medisch oogpunt significante blootstelling van de burgers van andere Lid-Staten leiden. 3. Het vast radioactief afval wordt slechts tijdelijk op het terrein van de kerncentrale opgeslagen alvorens vervoerd te worden naar een van de onder staatscontrole staande opslag- of opbergingsplaatsen. Ook bestraalde splijtstofstaven worden op het terrein van de centrale opgeslagen alvorens naar een opwerkingsfabriek te worden getransporteerd. 4. In het geval van onvoorziene lozingen die zouden kunnen voorkomen in ongevallensituaties zoals verdisconteerd in de algemene gegevens, zullen op het grondgebied van andere Lid-Staten ontvangen doses vanuit medisch oogpunt niet significant zijn. Desondanks adviseert de Commissie de verantwoordelijke instanties van de Bondsrepubliek Duitsland zo spoedig mogelijk, doch in ieder geval voordat de centrale Isar 2 aan het net gaat, met de desbetreffende instanties in andere landen en in het bijzonder in Italië, in contact te treden voor de uitwisseling van gegevens. De Commissie stelt vast dat uit het gebied van de centrale melk wordt uitgevoerd, voornamelijk naar Italië. Bij deze contacten dienen ook hypothetische ongevallen in aanmerking te worden genomen, waarvan de radiologische gevolgen verder kunnen reiken dan die van de ongevallen welke in de algemene gegevens zijn verdisconteerd. De gevolgtrekking van de Commissie luidt dat de uitvoering van het plan voor de lozing van de radioactieve afvalstoffen uit de centrale Isar 2, zowel bij normaal bedrijf als in geval van onvoorziene lozingen na een ongeval als verdisconteerd in de algemene gegevens, niet tot een vanuit medisch oogpunt significante radioactieve besmetting van water, bodem of luchtruim van een andere Lid-Staat kan leiden. Dit advies is gericht tot de Bondsrepubliek Duitsland. Gedaan te Brussel, 26 januari 1988. Voor de Commissie Stanley CLINTON DAVIS Lid van de Commissie",
  "source": "EUR LEX"
}