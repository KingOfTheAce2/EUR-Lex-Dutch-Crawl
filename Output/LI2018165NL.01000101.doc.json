{
  "url": "http://www.w3.org/1999/xhtml\"><!--",
  "content": "LI2018165NL.01000101.xml 2.7.2018 NL Publicatieblad van de Europese Unie LI 165/1 BESLUIT (EU) 2018/937 VAN DE EUROPESE RAAD van 28 juni 2018 inzake de samenstelling van het Europees Parlement DE EUROPESE RAAD, Gezien het Verdrag betreffende de Europese Unie, en met name artikel 14, lid 2, Gezien het initiatief van het Europees Parlement ( 1 ) , Gezien de goedkeuring door het Europees Parlement ( 2 ) , Overwegende hetgeen volgt: (1) De eerste alinea van artikel 14, lid 2, van het Verdrag betreffende de Europese Unie (VEU) stelt de criteria voor de samenstelling van het Europees Parlement vast, te weten dat het aantal vertegenwoordigers van de burgers van de Unie niet meer dan 750 mag bedragen, plus de voorzitter, dat de vertegenwoordiging degressief evenredig moet zijn, met een minimum van zes leden per lidstaat en dat geen enkele lidstaat meer dan 96 zetels krijgt toegewezen. (2) Artikel 10 VEU bepaalt onder andere dat de werking van de Unie is gegrond op representatieve democratie, met burgers die op het niveau van de Unie in het Europees Parlement rechtstreeks vertegenwoordigd worden, en lidstaten die op het niveau van de Unie in de Raad worden vertegenwoordigd door hun regering, die zelf democratische verantwoording verschuldigd is aan hun nationale parlementen of aan hun burgers. (3) Artikel 14, lid 2, VEU, is dan ook van toepassing binnen de context van de ruimere institutionele regels bepaald in de Verdragen, met inbegrip van de bepalingen betreffende de besluitvorming in de Raad, HEEFT HET VOLGENDE BESLUIT VASTGESTELD: Artikel 1 Bij de toepassing van artikel 14, lid 2, VEU worden de volgende beginselen nageleefd: — bij de zetelverdeling in het Europees Parlement worden de in het VEU vastgelegde minimum- en maximumdrempel per lidstaat ten volle benut om zo nauw mogelijk aan te sluiten op de omvang van de respectieve bevolking van de lidstaten; — degressieve evenredigheid wordt als volgt gedefinieerd: de verhouding tussen de bevolking en het aantal zetels van elke lidstaat vóór afronding op hele getallen varieert naargelang van de respectieve bevolkingsomvang, zodat een lid van het Europees Parlement uit een lidstaat met een grotere bevolking meer burgers vertegenwoordigt dan een lid uit een lidstaat met een kleinere bevolking en, omgekeerd, zodat hoe groter de bevolking van een lidstaat is, hoe meer deze lidstaat recht heeft op een groot aantal zetels in het Europees Parlement; — de zetelverdeling in het Europees Parlement weerspiegelt demografische ontwikkelingen in de lidstaten. Artikel 2 De totale bevolking van de lidstaten wordt door de Commissie (Eurostat) berekend op basis van de meest recente gegevens die de lidstaten verstrekken overeenkomstig een methode die in Verordening (EU) nr. 1260/2013 van het Europees Parlement en de Raad ( 3 ) wordt vastgesteld. Artikel 3 1.   Voor de zittingsperiode 2019-2024 wordt het aantal in elke lidstaat gekozen vertegenwoordigers in het Europees Parlement als volgt vastgesteld: België 21 Bulgarije 17 Tsjechië 21 Denemarken 14 Duitsland 96 Estland 7 Ierland 13 Griekenland 21 Spanje 59 Frankrijk 79 Kroatië 12 Italië 76 Cyprus 6 Letland 8 Litouwen 11 Luxemburg 6 Hongarije 21 Malta 6 Nederland 29 Oostenrijk 19 Polen 52 Portugal 21 Roemenië 33 Slovenië 8 Slowakije 14 Finland 14 Zweden 21 2.   Indien evenwel het Verenigd Koninkrijk aan het begin van de zittingsperiode 2019-2024 nog steeds een lidstaat van de Unie is, is het aantal in elke lidstaat gekozen vertegenwoordigers dat het ambt aanvaardt het aantal dat bepaald is in artikel 3 van Besluit 2013/312/EU van de Europese Raad ( 4 ) , totdat de terugtrekking van het Verenigd Koninkrijk uit de Unie rechtsgeldig wordt. Zodra de terugtrekking van het Verenigd Koninkrijk uit de Unie rechtsgeldig wordt, is het aantal in elke lidstaat gekozen vertegenwoordigers in het Europees Parlement het aantal als bepaald in lid 1 van dit artikel. Alle vertegenwoordigers in het Europees Parlement die de extra zetels zullen bezetten die het verschil zijn tussen het aantal overeenkomstig de eerste alinea en de tweede alinea toegewezen zetels, nemen op hetzelfde moment zitting in het Europees Parlement. Artikel 4 Lang genoeg vóór het begin van de zittingsperiode 2024-2029 dient het Europees Parlement overeenkomstig artikel 14, lid 2, VEU bij de Europese Raad een voorstel in voor een geactualiseerde zetelverdeling in het Europees Parlement. Artikel 5 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 28 juni 2018. Voor de Europese Raad De voorzitter D. TUSK ( 1 ) Initiatief vastgesteld op 7 februari 2018 (nog niet bekendgemaakt in het Publicatieblad). ( 2 ) Goedkeuring van 13 juni 2018 (nog niet bekendgemaakt in het Publicatieblad). ( 3 ) Verordening (EU) nr. 1260/2013 van het Europees Parlement en de Raad van 20 november 2013 betreffende de Europese bevolkingsstatistieken ( PB L 330 van 10.12.2013, blz. 39 ). ( 4 ) Besluit 2013/312/EU van de Europese Raad van 28 juni 2013 inzake de samenstelling van het Europees Parlement ( PB L 181 van 29.6.2013, blz. 57 ).",
  "source": "EUR LEX"
}