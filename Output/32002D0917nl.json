{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0917:NL:HTML\">",
  "content": "EUR-Lex - 32002D0917 - NL Avis juridique important | 32002D0917 2002/917/EG: Besluit van de Raad van 3 oktober 2002 inzake de sluiting van de overeenkomst betreffende het ongeregeld internationaal vervoer van personen met touringcars en met autobussen (Interbus-overeenkomst) Publicatieblad Nr. L 321 van 26/11/2002 blz. 0011 - 0012 Besluit van de Raad van 3 oktober 2002 inzake de sluiting van de overeenkomst betreffende het ongeregeld internationaal vervoer van personen met touringcars en met autobussen (Interbus-overeenkomst) (2002/917/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 71, lid 1, en artikel 93 in samenhang met artikel 300, lid 2, eerste alinea, eerste zin, en lid 3, tweede alinea, Gezien het voorstel van de Commissie(1), Gezien het advies van het Europees Parlement(2), Overwegende hetgeen volgt: (1) Overeenkomstig het op 7 december 1995 door de Raad gegeven mandaat heeft de Commissie onderhandeld over een Europese overeenkomst betreffende het ongeregeld internationaal vervoer van personen met touringcars en met autobussen met Bosnië-Herzegovina, Bulgarije, Kroatië, de Tsjechische Republiek, Estland, Hongarije, Letland, Litouwen, Moldavië, Polen, Roemenië, de Slowaakse Republiek, Slovenië en Turkije. (2) Overeenkomstig het besluit van de Raad van 18 juni 2001 is de overeenkomst betreffende het ongeregeld internationaal vervoer van personen met touringcars en met autobussen (Interbus-overeenkomst) op 22 juni 2001 namens de Gemeenschap ondertekend. (3) Op 30 juni 2001 was de overeenkomst ondertekend door de Europese Gemeenschap en de volgende 13 landen: Bosnië-Herzegovina, Bulgarije, Kroatië, de Tsjechische Republiek, Hongarije, Letland, Litouwen, Moldavië, Polen, Roemenië, de Slowaakse Republiek, Slovenië en Turkije. (4) De sluiting van de Interbus-overeenkomst draagt bij tot de ontwikkeling van de betrekkingen op vervoergebied tussen de overeenkomstsluitende partijen; opdat het na de ondertekening in werking kan treden moet het door vier overeenkomstsluitende partijen, waaronder de Gemeenschap, zijn goedgekeurd of bekrachtigd. (5) De Interbus-overeenkomst dient te worden goedgekeurd, BESLUIT: Artikel 1 De sluiting van de overeenkomst betreffende het ongeregeld internationaal vervoer van personen met touringcars en met autobussen (Interbus-overeenkomst) wordt namens de Gemeenschap goedgekeurd. De tekst van de overeenkomst wordt aan dit besluit gehecht. Artikel 2 De voorzitter van de Raad wordt gemachtigd de persoon aan te wijzen die bevoegd is om namens de Gemeenschap de in artikel 27 van de overeenkomst bedoelde akte van goedkeuring neder te leggen om tot uiting te brengen dat de Gemeenschap ermee instemt om door de overeenkomst gebonden te zijn. Artikel 3 De Commissie zal, bijgestaan door vertegenwoordigers van de leden van de Raad, de Gemeenschap vertegenwoordigen in het bij artikel 23 van de overeenkomst ingestelde Gemengd Comité, hierna \"comité\" te noemen. Het standpunt dat de Gemeenschap in het comité moet innemen, wordt door de Raad op voorstel van de Commissie met gekwalificeerde meerderheid van stemmen aangenomen. De Raad besluit met gewone meerderheid wanneer het besluit dat het comité voorstelt te nemen, betrekking heeft op het reglement van orde van het comité. De besluiten van het comité worden bekendgemaakt in het Publicatieblad van de Europese Gemeenschappen. Artikel 4 Dit besluit wordt bekendgemaakt in het Publicatieblad van de Europese Gemeenschappen. Gedaan te Luxemburg, 3 oktober 2002. Voor de Raad De voorzitter F. Hansen (1) PB C 51 E van 26.6.2002, blz. 193. (2) Advies uitgebracht op 2 juli 2002 (nog niet verschenen in het Publicatieblad).",
  "source": "EUR LEX"
}