{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998F0700:NL:HTML\">",
  "content": "EUR-Lex - 31998F0700 - NL Avis juridique important | 31998F0700 98/700/JBZ: Gemeenschappelijk optreden van 3 december 1998 door de Raad aangenomen op basis van artikel K.3 van het Verdrag betreffende de Europese Unie, betreffende de invoering van een Europees beeldopslagsysteem (FADO) Publicatieblad Nr. L 333 van 09/12/1998 blz. 0004 - 0007 GEMEENSCHAPPELIJK OPTREDEN van 3 december 1998 door de Raad aangenomen op basis van artikel K.3 van het Verdrag betreffende de Europese Unie, betreffende de invoering van een Europees beeldopslagsysteem (FADO) (98/700/JBZ) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid artikel K.3, lid 2, punt b) daarvan, Overwegende dat in artikel K.1, punt 3, van het Verdrag het immigratiebeleid en het beleid betreffende onderdanen van derde landen als aangelegenheden van gemeenschappelijk belang worden aangemerkt; Overwegende dat de bestrijding van valse documenten ressorteert onder het immigratiebeleid en de politiële samenwerking; dat de snelle groei van het aantal echte en valse documenten geregelde bestandsbijwerkingen vergt en het gebruik van steeds verfijnder technieken voor de vervaardiging van authentieke documenten en vervalsingen daarvan ook kwalitatief hoogstaande ondersteuning noodzakelijk maakt; Overwegende dat het Europees fraudebulletin en het handboek van authentieke documenten niet helemaal voldoen aan de eisen van snelheid en getrouwe reproductie en dat het gebruik van een geautomatiseerd beeldopslagsysteem, samen met een adequate opleiding van de betrokken personeelsleden, een wezenlijk onderdeel is van een algemene strategie om aan de behoeften van de lidstaten te voldoen; Overwegende dat een aantal lidstaten doende zijn geautomatiseerde beeldopslagsystemen op te zetten; Overwegende dat het met het oog op een gedegen controle door de lidstaten nuttig zou zijn een geautomatiseerd beeldopslagsysteem in te voeren dat toegangelijk is voor de controleurs van documenten in de lidstaten; dat dit systeem de gebruikers de beschikking moet kunnen geven over informatie betreffende ontdekte nieuwe vervalsingsmethodes alsmede over nieuwe authentieke documenten die in omloop zijn; Overwegende dat het met het oog op de handhaving van de compatibiliteit en de homogeniteit van de gegevens in het systeem noodzakelijk is, procedures vast te stellen voor de uitwerking van de bijdragen van de lidstaten aan het systeem alsmede procedures voor controle en toetsing van die bijdragen; Overwegende dat dit gemeenschappelijk optreden geen afbreuk doet aan de bevoegdheid van de lidstaten inzake paspoorten, reisdocumenten, visa of andere identiteitsbewijzen, HEEFT HET VOLGENDE GEMEENSCHAPPELIJK OPTREDEN AANGENOMEN: Artikel 1 1. Er wordt een Europees beeldopslagsysteem ingevoerd dat bedoeld is om via computers in zeer korte tijd gegevens uit te wisselen waarover de lidstaten beschikken inzake authentieke documenten en valse documenten waarvan het bestaan wordt geconstateerd volgens de bepalingen in de bijlage van dit gemeenschappelijk optreden. 2. Dit systeem zal de gebruikelijke uitwisseling van documenten op papier niet vervangen of uitsluiten zolang niet alle lidstaten in staat zijn het geautomatiseerde systeem te gebruiken. Artikel 2 Het gegevensbestand van het systeem moet onder andere de volgende informatie bevatten: a) afbeeldingen van nagemaakte en vervalste documenten; b) afbeeldingen van authentieke documenten; c) beknopte gegevens over vervalsingstechnieken; d) beknopte gegevens over beveiligingstechnieken. Artikel 3 De invoering van het Europees systeem verhindert niet dat elke lidstaat een eigen nationaal systeem opzet en gebruikt dat voldoet aan de behoeften van de nationale grensdiensten en de interne diensten die belast zijn met de toetsing van documenten. Artikel 4 De technische specificaties betreffende de verenigbaarheid met de huidige systemen, alsmede de opneming van gegevens in het systeem en de procedures voor controle en toetsing van die gegevens worden onverwijld door de Raad vastgesteld. Artikel 5 Dit gemeenschappelijk optreden wordt bekendgemaakt in het Publicatieblad en treedt in werking op de dag volgende op die van de bekendmaking. Artikel 1 is uiterlijk 12 maanden na de aanneming van de in artikel 4 bedoelde maatregelen van toepassing. Gedaan te Brussel, 3 december 1998. Voor de Raad De Voorzitter K. SCHLÖGL BIJLAGE EUROPEES BEELDOPSLAGSYSTEEM Bij het secretariaat-generaal van de Raad wordt een geautomatiseerd systeem opgezet voor authentieke, valse en vervalste documenten. Het Europese systeem heet FADO (False and Authentic Documents (valse en authentieke documenten)). 1. Beschrijving van het systeem - Het systeem wordt geraadpleegd vanaf een centrale dienst in elke lidstaat. - Het systeem is gebaseerd op de Internettechnologie. Het is van het grootste belang te garanderen dat de informatie snel aan de centrale diensten in de lidstaten kan worden toegezonden. Zodra de informatie bij het secretariaat-generaal van de Raad binnenkomt, wordt zij zo spoedig mogelijk in FADO opgeslagen. Elke lidstaat is verantwoordelijk voor het opslaan van deze gegevens in zijn eigen nationale systeem of zijn kopie van FADO. - Het systeem is meertalig. - Het systeem moet gebruikersvriendelijk zijn. - Het systeem is gebaseerd op een zeer nauwkeurige codificatie. Het is van essentieel belang dat de in het geautomatiseerde systeem opgenomen gegevens worden beveiligd. Het systeem maakt gebruik van speciale datatransmissielijnen tussen het secretariaat-generaal van de Raad en de centrale diensten in de lidstaten. - Binnen een lidstaat kan het systeem via een beveiligd internet vanuit een centrale dienst worden geraadpleegd. Een lidstaat kan intern op zijn grondgebied hetzelfde systeem gebruiken (dat betekent dat er bij de verschillende grensposten of andere bevoegde autoriteiten verschillende werkstations worden aangesloten). Er komt geen rechtstreekse verbinding tussen een werkstation anders dan een nationale centrale dienst in een lidstaat en het centraal punt in het secretariaat-generaal. Wel komt er een procedure om de lidstaten een kopie van het systeem te bezorgen en bij te werken met de FADO-gegevens (computerbanden, verwijderbare harddisks, CD-ROM, enz.). - Iedere lidstaat kan een eigen nationaal systeem voor veilige interne gegevensverzending ontwikkelen. - Het systeem werkt als een netwerk tussen het centraal punt in het secretariaat-generaal en de centrale diensten in elk land, wat een snelle informatie-uitwisseling mogelijk maakt. - Aangezien de documenten elektronisch worden verstuurd om te kunnen worden opgenomen in de bestaande nationale systemen, moet voor de afbeeldingen een standaardformaat worden gebruikt (JPEG, TIFF, BMP. . .). Er moet voor de best mogelijke beeldkwaliteit worden gezorgd, maar ook een goed evenwicht tussen kwaliteit, grootte en compressie van de afbeeldingen is nodig. - Er zijn uitvergrote afbeeldingen beschikbaar, maar uitsluitend voor de belangrijke gedeelten van de afbeelding en wanneer het noodzakelijk is. - Het systeem biedt de mogelijkheid om een authentiek document op het scherm te vergelijken met een vals of vervalst document. - Het systeem verstrekt toelichtingen omtrent verschillende vervalsings- en beveiligingstechnieken. - Er moeten kruisverwijzingen zijn, zodat de gebruikers zeer snel informatie kunnen vinden. - Voorrang wordt gegeven aan documenten van de lidstaten en documenten van derde landen waaruit de lidstaten geregeld immigranten ontvangen. De informatie in het systeem wordt vervolgens aangevuld en bijgewerkt met alle resterende documenten om een zo compleet mogelijk geheel te krijgen. - Het systeem moet een \"flash\"-functie omvatten waarmee via E-mail aan alle lidstaten een waarschuwing met betrekking tot een bepaald document kan worden gestuurd. - Het systeem beschikt over verschillende niveaus. Vanaf het begin moet rekening worden gehouden met de mogelijkheid om een bijkomend niveau voor gegevensopvraging te ontwikkelen dat meer gedetailleerde informatie bevat voor deskundigen. - Het systeem moet een speciale zone bevatten voor documenten die niet worden erkend door een of meer lidstaten. 2. Kosten van het systeem De kosten voor het opzetten en voor de werking van FADO betreffen de aankoop van technische apparatuur en het personeel. Aangezien FADO uitsluitend is opgezet voor de elektronische opslag en transmissie van documenten, hetgeen momenteel gebeurt in de vorm van \"hard copy\", gaat het om administratieve uitgaven van de Raad in de zin van artikel K.8, lid 2, eerste alinea, van het Verdrag betreffende de Europese Unie.",
  "source": "EUR LEX"
}