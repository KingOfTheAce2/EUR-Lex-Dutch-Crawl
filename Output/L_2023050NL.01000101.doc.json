{
  "url": "http://www.w3.org/1999/xhtml\">",
  "content": "L_2023050NL.01000101.xml 17.2.2023 NL Publicatieblad van de Europese Unie L 50/1 BESLUIT (EU) 2023/362 VAN DE RAAD van 14 februari 2023 inzake de ondertekening, namens de Unie, van de Overeenkomst tussen de Europese Unie en Japan over een aantal bepalingen van overeenkomsten tussen lidstaten van de Europese Unie en Japan inzake luchtdiensten DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Op 5 juni 2003 heeft de Raad aan de Commissie een mandaat verleend om met derde landen te onderhandelen over de vervanging van sommige bepalingen in bestaande bilaterale overeenkomsten voor luchtdiensten door een overeenkomst op het niveau van de Unie. (2) De Commissie heeft namens de Unie onderhandeld over een Overeenkomst tussen de Europese Unie en Japan over een aantal bepalingen van overeenkomsten tussen lidstaten van de Europese Unie en Japan inzake luchtdiensten (de “overeenkomst”). De onderhandelingen werden succesvol afgerond met de parafering van de Overeenkomst op 21 september 2022. (3) De overeenkomst heeft tot doel de bilaterale overeenkomsten voor luchtdiensten tussen 13 lidstaten en Japan in overeenstemming te brengen met het Unierecht. (4) De overeenkomst moet namens de Unie worden ondertekend, onder voorbehoud van de sluiting ervan op een latere datum, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening, namens de Unie, van de Overeenkomst tussen de Europese Unie en Japan over een aantal bepalingen van overeenkomsten tussen lidstaten van de Europese Unie en Japan inzake luchtdiensten (de “overeenkomst”), onder voorbehoud van de sluiting van de overeenkomst ( 1 ) . Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst namens de Unie te ondertekenen. Artikel 3 Dit besluit treedt in werking op de datum van de vaststelling ervan. Gedaan te Brussel, 14 februari 2023. Voor de Raad De voorzitter E. SVANTESSON ( 1 ) De tekst van de overeenkomst wordt samen met het besluit betreffende de sluiting ervan bekendgemaakt",
  "source": "EUR LEX"
}