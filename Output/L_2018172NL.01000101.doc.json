{
  "url": "http://www.w3.org/1999/xhtml\">",
  "content": "L_2018172NL.01000101.xml 9.7.2018 NL Publicatieblad van de Europese Unie L 172/1 UITVOERINGSVERORDENING (EU) 2018/963 VAN DE COMMISSIE van 6 juli 2018 inzake de toewijzing aan Spanje van extra zeedagen in de ICES-sectoren 8c en 9a, met uitzondering van de Golf van Cádiz DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/120 van de Raad van 23 januari 2018 tot vaststelling, voor 2018, van de vangstmogelijkheden voor sommige visbestanden en groepen visbestanden welke in de Uniewateren en, voor vissersvaartuigen van de Unie, in bepaalde wateren buiten de Unie van toepassing zijn, en tot wijziging van Verordening (EU) 2017/127 ( 1 ) , en met name punt 8 van bijlage IIB, Overwegende hetgeen volgt: (1) In tabel I van bijlage IIB bij Verordening (EU) 2018/120 is het maximum aantal dagen vastgesteld waarop vaartuigen van de Unie die een lengte over alles van ten minste 10 m hebben en trawls, Deense zegennetten en soortgelijk vistuig met een maaswijdte gelijk aan of groter dan 32 mm, kieuwnetten met een maaswijdte gelijk aan of groter dan 60 mm of grondbeugen aan boord hebben of gebruiken, van 1 februari 2018 tot en met 31 januari 2019 aanwezig mogen zijn in de ICES-sectoren 8c en 9a, met uitzondering van de Golf van Cádiz. (2) Overeenkomstig punt 8.5 van bijlage IIB bij Verordening (EU) 2018/120 kan de Commissie, op basis van de definitieve beëindiging van visserijactiviteiten tijdens de periode van 1 februari 2017 tot en met 31 januari 2018, extra zeedagen toekennen gedurende welke een vaartuig toestemming van zijn vlaggenlidstaat kan krijgen om in het betrokken gebied aanwezig te zijn met gereglementeerd vistuig aan boord. (3) Op 26 maart 2018 heeft Spanje overeenkomstig de eerste zin van punt 8.1 van bijlage IIB bij Verordening (EU) 2018/120 een verzoek ingediend om extra zeedagen te krijgen op basis van de definitief beëindigde visserijactiviteiten. Spanje heeft bevestigd dat negen vaartuigen tussen 1 februari 2017 en 31 januari 2018 hun visserijactiviteiten hebben beëindigd. (4) Gezien de aan de Commissie verstrekte gegevens en de in punt 8.2 van bijlage IIB bij Verordening (EU) 2018/120 vastgestelde berekeningsmethode moeten aan Spanje drie extra zeedagen voor de in punt 1 van die bijlage bedoelde vaartuigen worden toegewezen voor de periode van 1 februari 2018 tot en met 31 januari 2019. (5) De in deze verordening vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE VERORDENING VASTGESTELD: Artikel 1 Het in tabel I van bijlage IIB bij Verordening (EU) 2018/120 vastgestelde maximum aantal zeedagen waarvoor Spanje aan een onder zijn vlag varend vaartuig dat gereglementeerd vistuig aan boord heeft of gebruikt en waarvoor geen bijzondere voorwaarden gelden in de periode van 1 februari 2018 tot en met 31 januari 2019, toestemming mag verlenen om in de ICES-sectoren 8c en 9a, met uitzondering van de Golf van Cádiz, aanwezig te zijn, wordt opgetrokken tot 129 dagen. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 6 juli 2018. Voor de Commissie De voorzitter Jean-Claude JUNCKER ( 1 ) PB L 27 van 31.1.2018, blz. 27 .",
  "source": "EUR LEX"
}