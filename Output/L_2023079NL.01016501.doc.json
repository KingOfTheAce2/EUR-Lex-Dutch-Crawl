{
  "url": "http://www.w3.org/1999/xhtml\"><!--",
  "content": "L_2023079NL.01016501.xml 17.3.2023 NL Publicatieblad van de Europese Unie L 79/165 BESLUIT (GBVB) 2023/598 VAN DE RAAD van 14 maart 2023 tot wijziging van Besluit (GBVB) 2021/698 teneinde er het programma van de Unie voor beveiligde connectiviteit in op te nemen DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Er kan een heel scala aan mogelijke dreigingen voor de veiligheid en de essentiële belangen van de Unie en haar lidstaten verbonden zijn aan de stationering, de exploitatie en het gebruik van systemen en diensten uit hoofde van het programma van de Unie voor beveiligde connectiviteit, zoals vastgesteld bij Verordening (EU) 2023/588 van het Europees Parlement en de Raad ( 1 ) . (2) Daarom is het passend het toepassingsgebied van Besluit (GBVB) 2021/698 van de Raad ( 2 ) uit te breiden tot de uit hoofde van het programma van de Unie voor beveiligde connectiviteit ingestelde systemen en diensten, HEEFT HET VOLGENDE BESLUIT VASTGESTELD: Artikel 1 Besluit (GBVB) 2021/698 wordt als volgt gewijzigd: 1) De titel wordt vervangen door: “Besluit (GBVB) 2021/698 van de Raad van 30 april 2021 betreffende de beveiliging van systemen en diensten die worden gestationeerd, geëxploiteerd en gebruikt in het kader van het ruimtevaartprogramma van de Unie en het programma van de Unie voor beveiligde connectiviteit die een weerslag kunnen hebben op de veiligheid van de Unie, en tot intrekking van Besluit 2014/496/GBVB”. 2) In artikel 1, lid 1, wordt punt a) vervangen door: “a) om een bedreiging van de veiligheid van de Unie of van een of meer lidstaten af te wenden of om ernstige schade voor de essentiële belangen van de Unie of van een of meer lidstaten te beperken, wanneer die bedreiging of schade voortvloeit uit de stationering, de exploitatie of het gebruik van de systemen die zijn opgezet en de diensten die worden verleend uit hoofde van de onderdelen van het ruimtevaartprogramma van de Unie of het programma van de Unie voor beveiligde connectiviteit (de “programma’s”), of”. 3) In artikel 1 wordt lid 2 vervangen door: “2.   Bij de uitvoering van dit besluit wordt terdege rekening gehouden met de verschillen tussen de onderdelen van de programma’s, in het bijzonder wat betreft de bevoegdheid en de controle van de lidstaten over sensoren, systemen of andere capaciteiten die relevant zijn voor de programma’s.”. 4) In artikel 3 wordt lid 2 vervangen door: “2.   Het Agentschap of de relevante aangewezen beveiligingscontrolestructuur en de Commissie verstrekken de hoge vertegenwoordiger advies over de mogelijk ruimere gevolgen van de instructies die de hoge vertegenwoordiger op grond van lid 1 aan de Raad wil voorstellen voor de systemen die zijn opgezet of de diensten die worden verleend uit hoofde van de onderdelen van de programma’s.”. 5) In artikel 5 wordt lid 1 vervangen door: “1.   Binnen één jaar nadat de beveiligingsconfiguratie van het uit hoofde van artikel 107, lid 1, punt e), van Verordening (EU) 2021/696 ingestelde comité heeft bepaald — op basis van de risico- en dreigingsanalyse die de Commissie op grond van artikel 34, lid 2, van Verordening (EU) 2021/696 en krachtens de in artikel 107, lid 3, van die verordening bedoelde procedure heeft uitgevoerd — of een systeem dat is opgezet of een dienst die wordt verleend in het kader van een onderdeel van de programma’s, of beide, veiligheidsgevoelig is of zijn, stelt de hoge vertegenwoordiger de noodzakelijke operationele procedures op voor de uitvoering van de bepalingen van dit besluit wat betreft het betreffende systeem of de betreffende dienst, of beide, en legt hij die ter goedkeuring voor aan het PVC. Naargelang het geval wordt de hoge vertegenwoordiger daartoe bijgestaan door deskundigen van de lidstaten, de Commissie, het Agentschap en de betrokken aangewezen beveiligingscontrolestructuur.”. Artikel 2 Dit besluit treedt in werking op de derde dag na die van de bekendmaking ervan in het Publicatieblad van de Europese Unie . Gedaan te Brussel, 14 maart 2023. Voor de Raad De voorzitter E. SVANTESSON ( 1 ) Verordening (EU) 2023/588 van het Europees Parlement en de Raad van 15 maart 2023 tot vaststelling van het programma van de Unie voor beveiligde connectiviteit voor de periode 2023-2027 (Zie bladzijde 1 van dit Publicatieblad). ( 2 ) Besluit (GBVB) 2021/698 van de Raad van 30 april 2021 betreffende de beveiliging van systemen en diensten die worden gestationeerd, geëxploiteerd en gebruikt in het kader van het ruimtevaartprogramma van de Unie en die een weerslag kunnen hebben op de veiligheid van de Unie, en tot intrekking van Besluit 2014/496/GBVB ( PB L 170 van 12.5.2021, blz. 178 ).",
  "source": "EUR LEX"
}