{
  "url": "http://www.w3.org/1999/xhtml\"><!--",
  "content": "L_2018174NL.01000501.xml 10.7.2018 NL Publicatieblad van de Europese Unie L 174/5 GEDELEGEERDE VERORDENING (EU) 2018/968 VAN DE COMMISSIE van 30 april 2018 tot aanvulling van Verordening (EU) nr. 1143/2014 van het Europees Parlement en de Raad wat betreft risicobeoordelingen met betrekking tot invasieve uitheemse soorten DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1143/2014 van het Europees Parlement en de Raad van 22 oktober 2014 betreffende de preventie en beheersing van de introductie en verspreiding van invasieve uitheemse soorten ( 1 ) , en met name artikel 5, lid 3, Overwegende hetgeen volgt: (1) Overeenkomstig artikel 4 van Verordening (EU) nr. 1143/2014 heeft de Commissie een lijst van voor de Unie zorgwekkende invasieve uitheemse soorten („de Unielijst”) vastgesteld, die regelmatig moet worden geactualiseerd. Een voorwaarde voor het opnemen van nieuwe soorten in de Unielijst is dat een risicobeoordeling zoals bedoeld in artikel 5 van die Verordening (hierna „de risicobeoordeling” genoemd) is uitgevoerd. In artikel 5, lid 1, onder a) tot en met h), van Verordening (EU) nr. 1143/2014 worden de gemeenschappelijke elementen opgesomd die in acht moeten worden genomen in de risicobeoordeling (hierna: „de gemeenschappelijke elementen” genoemd). (2) Overeenkomstig artikel 4, lid 4, van Verordening (EU) nr. 1143/2014 kunnen lidstaten een verzoek indienen voor de opname van invasieve uitheemse soorten op de Unielijst. Een dergelijk verzoek moet vergezeld gaan van de risicobeoordeling. Er bestaan reeds verschillende methoden en protocollen voor het uitvoeren van de risicobeoordeling, die binnen de wetenschappelijke gemeenschap op het gebied van biologische invasies worden gebruikt en erkend. De waarde en de wetenschappelijke degelijkheid van dergelijke methoden en protocollen moeten worden erkend. Met het oog op het efficiënt benutten van bestaande kennis moeten alle methoden of protocollen die de gemeenschappelijke elementen bestrijken, voor het opstellen van de risicobeoordeling worden aanvaard. Om er evenwel voor te zorgen dat alle besluiten tot het opnemen van soorten in de lijst worden gebaseerd op risicobeoordelingen van gelijkwaardige hoge kwaliteit en degelijkheid, en om risicobeoordelaars te voorzien van richtsnoeren over hoe zij ervoor kunnen zorgen dat de gemeenschappelijke elementen naar behoren in acht worden genomen, is het nodig te voorzien in een gedetailleerde beschrijving van de gemeenschappelijke elementen en in een voor de risicobeoordeling toe te passen methodologie, waarmee de bestaande methoden en protocollen overeen moeten stemmen. (3) Om ervoor te kunnen zorgen dat de risicobeoordeling kan helpen de besluitvorming op het niveau van de Unie te onderbouwen, moet zij relevant zijn voor de Unie als geheel, met uitzondering van de ultraperifere regio's (hierna „het risicobeoordelingsgebied” genoemd). (4) Om ervoor te zorgen dat de risicobeoordeling een degelijke wetenschappelijke basis en solide bewijsmateriaal verschaft ter onderbouwing van de besluitvorming, moet alle informatie die zij bevat, ook waar die betrekking heeft op het vermogen van een soort zich te vestigen en in de omgeving te verspreiden, zoals bedoeld in artikel 4, lid 3, onder b), van Verordening (EU) nr. 1143/2014, worden ondersteund door de beste beschikbare wetenschappelijke kennis. Dit aspect moet aan bod komen in de voor de risicobeoordeling toe te passen methodologie. (5) Invasieve uitheemse soorten vormen een ernstige bedreiging voor het milieu, maar niet elke soort is even goed onderzocht. In gevallen waarin een soort niet, of slechts in geringe aantallen, in het risicobeoordelingsgebied aanwezig is, is het mogelijk dat de kennis over die soort onvolledig is of zelfs geheel ontbreekt. Tegen de tijd dat die kennis geheel is verworven, kan de soort reeds in het risicobeoordelingsgebied zijn geïntroduceerd of zich daar hebben verspreid. In de risicobeoordeling moet daarom rekening worden gehouden met een dergelijk gebrek aan kennis en informatie, en moet de hoge mate van onzekerheid met betrekking tot de gevolgen van introductie of verspreiding van de desbetreffende soort aan de orde worden gesteld. (6) Om ervoor te zorgen dat de risicobeoordeling een deugdelijke basis verschaft ter onderbouwing van de besluitvorming, moet zij aan een rigoureuze kwaliteitscontrole worden onderworpen, HEEFT DE VOLGENDE VERORDENING VASTGESTELD: Artikel 1 Toepassing van de gemeenschappelijke elementen Een gedetailleerde beschrijving van de toepassing van de gemeenschappelijke elementen zoals vastgesteld in artikel 5, lid 1, onder a) tot en met h), van Verordening (EU) nr. 1143/2014 (hierna de „gemeenschappelijke elementen” genoemd) is opgenomen in de bijlage bij deze verordening. Artikel 2 Voor de risicobeoordeling toe te passen methodologie 1.   De risicobeoordeling bestrijkt de gemeenschappelijke elementen zoals gespecificeerd in de bijlage bij deze verordening en stemt overeen met de in dit artikel beschreven methodologie. De risicobeoordeling kan op elk protocol of elke methode worden gebaseerd, mits aan alle vereisten van deze verordening en Verordening (EU) nr. 1143/2014 wordt voldaan. 2.   De risicobeoordeling heeft betrekking op het grondgebied van de Unie, met uitsluiting van de ultraperifere regio's (hierna „het risicobeoordelingsgebied” genoemd). 3.   De risicobeoordeling wordt gebaseerd op de betrouwbaarste beschikbare wetenschappelijke informatie, waaronder de recentste resultaten van internationaal onderzoek, gestaafd door verwijzingen naar collegiaal getoetste wetenschappelijke publicaties. In gevallen waarin er geen collegiaal getoetste wetenschappelijke publicaties beschikbaar zijn, de informatie in die publicaties ontoereikend is, of er behoefte is aan aanvulling van de verzamelde informatie, kan het wetenschappelijk bewijsmateriaal ook andere publicaties, adviezen van deskundigen, door de autoriteiten van de lidstaten verzamelde informatie, officiële kennisgevingen en informatie uit databanken omvatten, met inbegrip van informatie die via burgerwetenschap is vergaard. Voor elke bron is vermelding en verwijzing vereist. 4.   Met de gebruikte methode of het gebruikte protocol moet het mogelijk zijn de risicobeoordeling te voltooien, zelfs wanneer er geen informatie is over een bepaalde soort of wanneer de informatie over een soort ontoereikend is. Wanneer er sprake is van een dergelijk gebrek aan informatie, wordt dat uitdrukkelijk in de risicobeoordeling vermeld, zodat geen enkele vraag van de risicobeoordeling onbeantwoord blijft. 5.   Voor elk in het kader van de risicobeoordeling gegeven antwoord wordt tevens een evaluatie verstrekt van het aan dat antwoord verbonden niveau van onzekerheid of betrouwbaarheid, waarbij rekening wordt gehouden met de mogelijkheid dat de benodigde informatie voor het antwoord niet beschikbaar of ontoereikend is, of dat er tegenstrijdigheden bestaan in het beschikbare bewijsmateriaal. De evaluatie van het aan een antwoord verbonden niveau van onzekerheid of betrouwbaarheid wordt gebaseerd op een gedocumenteerde methode of een gedocumenteerd protocol. In de risicobeoordeling wordt een verwijzing naar die gedocumenteerde methode of dat gedocumenteerde protocol opgenomen. 6.   In de risicobeoordeling wordt, op duidelijke en consistente wijze, een samenvatting opgenomen van de verschillende onderdelen ervan, alsmede een algemene conclusie. 7.   Een kwaliteitscontroleproces maakt integrerend deel uit van de risicobeoordeling en omvat ten minste een evaluatie van de risicobeoordeling door twee collegiale toetsers. De risicobeoordeling omvat een beschrijving van het kwaliteitscontroleproces. 8.   De auteur(s) van de risicobeoordeling en de collegiale toetsers zijn onafhankelijk en beschikken over relevante wetenschappelijke expertise. 9.   De auteur(s) van de risicobeoordeling en de collegiale toetsers zijn niet verbonden aan dezelfde instelling. Artikel 3 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 april 2018. Voor de Commissie De voorzitter Jean-Claude JUNCKER ( 1 ) PB L 317 van 4.11.2014, blz. 35 . BIJLAGE Gedetailleerde beschrijving van de gemeenschappelijke elementen De gemeenschappelijke elementen Gedetailleerde beschrijving Artikel 5, lid 1, onder a) — een beschrijving van de soort met vermelding van de taxonomische identiteit, het verleden en het natuurlijke en potentiële verspreidingsgebied ervan 1) De beschrijving van de soort bevat voldoende informatie om ervoor te zorgen dat de identiteit van de soort kan worden begrepen zonder aanvullende documentatie te hoeven raadplegen. 2) Het toepassingsgebied van de risicobeoordeling wordt duidelijk afgebakend. Hoewel in de regel voor elke afzonderlijke soort een risicobeoordeling moet worden opgesteld, kunnen er gevallen zijn waarin het gerechtvaardigd is één risicobeoordeling op te stellen die meer dan één soort bestrijkt (bv. voor soorten die deel uitmaken van hetzelfde geslacht en vergelijkbare of identieke kenmerken en een vergelijkbare impact hebben). Er wordt duidelijk aangegeven of de risicobeoordeling al dan niet betrekking heeft op meer dan één soort, en of bepaalde ondersoorten, lagere taxa, kruisingen, variëteiten of rassen zijn uitgesloten of juist als enige zijn opgenomen (en zo ja, om welke ondersoorten, lagere taxa, kruisingen, variëteiten of rassen het gaat). Een dergelijke keuze moet naar behoren worden onderbouwd. 3) De beschrijving van de taxonomische identiteit van de soort bevat alle volgende elementen: — de taxonomische familie, orde en klasse waartoe de soort behoort; — de huidige wetenschappelijke naam van de soort en de auteur van die naam; — een lijst van de meest voorkomende synoniemen van de huidige wetenschappelijke naam; — namen die in de handel worden gebruikt; — een lijst van de meest voorkomende ondersoorten, lagere taxa, kruisingen, variëteiten of rassen; — informatie over het bestaan van andere soorten die sterk op de beschreven soort lijken: — andere uitheemse soorten die vergelijkbare kenmerken hebben wat betreft hun invasiviteit en waarvan moet worden vermeden dat zij als vervangingssoort optreden (in dit geval kan worden overwogen om één risicobeoordeling voor meerdere soorten tegelijk op te stellen, zie punt 2); — andere uitheemse soorten zonder vergelijkbare kenmerken wat betreft hun invasiviteit, die als mogelijke vervangingssoort zouden kunnen worden gebruikt; — inheemse soorten, ter voorkoming van mogelijke verkeerde identificatie en verkeerd gerichte maatregelen. 4) De beschrijving van het verleden van de soort omvat de invasiegeschiedenis van de soort, met inbegrip van informatie over de landen waar invasies hebben plaatsgevonden (binnen en, voor zover relevant, buiten het risicobeoordelingsgebied) en een indicatie van de situering in de tijd van de eerste waarnemingen, de vestiging en de verspreiding. 5) De beschrijving van het natuurlijke en potentiële verspreidingsgebied van de soort omvat een vermelding van het continent of deel van een continent, de klimaatzone en de habitat waar de soort van nature voorkomt. Indien van toepassing moet worden aangegeven of de soort zich op natuurlijke wijze tot binnen het risicobeoordelingsgebied zou kunnen verspreiden. Artikel 5, lid 1, onder b) — een beschrijving van de voortplantings- en verspreidingspatronen en -dynamiek van de soort, met inbegrip van een beoordeling van de vraag of de voor voortplanting en verspreiding ervan noodzakelijke milieuomstandigheden aanwezig zijn 1) De beschrijvingen van de voortplantings- en verspreidingspatronen omvatten elementen van de levenscyclus en gedragskenmerken van de soort die kunnen verklaren dat deze in staat is zich te vestigen en te verspreiden, zoals voortplantings- of groeistrategie, dispersievermogen, levensduur, soortspecifieke vereisten met betrekking tot milieu en klimaat, gespecialiseerde of generalistische kenmerken en andere beschikbare relevante informatie. 2) De beschrijving van de voortplantings- en verspreidingspatronen en -dynamiek bevat alle volgende elementen: — een lijst en beschrijving van de voortplantingsmechanismen van de soort; — een beoordeling van de vraag of binnen het risicobeoordelingsgebied geschikte omstandigheden aanwezig zijn voor de voortplanting van de soort; — een indicatie van de omvang van de aanvoer van propagulen („propagule pressure”) van de soort (bv. aantal gameten, zaadcellen, eicellen of propagulen, aantal voortplantingscycli per jaar) voor elk van die voortplantingsmechanismen, gerelateerd aan de milieuomstandigheden binnen het risicobeoordelingsgebied. 3) De beschrijving van de verspreidingspatronen en -dynamiek bevat alle volgende elementen: — een lijst en beschrijving van de verspreidingsmechanismen van de soort; — een beoordeling van de vraag of binnen het risicobeoordelingsgebied geschikte omstandigheden aanwezig zijn voor de verspreiding van de soort; — een indicatie van de snelheid waarmee elk van deze verspreidingsmechanismen verloopt, gerelateerd aan de milieuomstandigheden binnen het risicobeoordelingsgebied. Artikel 5, lid 1, onder c) — een beschrijving van de mogelijke introductieroutes van zowel opzettelijke als onopzettelijke introductie en verspreiding van de soort, waar van belang met inbegrip van de goederen waarmee de soort over het algemeen wordt geassocieerd 1) Alle relevante routes voor introductie en verspreiding worden in aanmerking genomen. De indeling van routes zoals ontwikkeld door het Verdrag inzake biologische diversiteit ( 1 ) dient hierbij als basis. 2) De beschrijving van de routes van opzettelijke introductie bevat alle volgende elementen: — een lijst en beschrijving van routes, met een indicatie van het belang ervan en de risico's die ermee zijn verbonden (bv. de kans op introductie in het risicobeoordelingsgebied op basis van deze routes; de kans op overleving, voortplanting of vermeerdering tijdens vervoer en opslag; het vermogen tot en de kans op overbrenging vanuit die routes naar een geschikte habitat of gastheer), waar mogelijk met inbegrip van details over de specifieke begin- en eindpunten van de routes; — een indicatie van de omvang van de aanvoer van propagulen (bv. het geschatte volume of aantal exemplaren, of de frequentie waarmee de routes worden doorlopen), met inbegrip van de kans op een nieuwe invasie na uitroeiing. 3) De beschrijving van de routes van onopzettelijke introductie bevat alle volgende elementen: — een lijst en beschrijving van routes, met een indicatie van het belang ervan en de risico's die ermee zijn verbonden (bv. de kans op introductie in het risicobeoordelingsgebied op basis van deze routes; de kans op overleving, voortplanting of vermeerdering tijdens vervoer en opslag; de kans op niet-ontdekking op het punt van binnenkomst; het vermogen tot en de kans op overbrenging vanuit die routes naar een geschikte habitat of gastheer), waar mogelijk met inbegrip van details over de specifieke begin- en eindpunten van de routes; — een indicatie van de omvang van de aanvoer van propagulen (bv. het geschatte volume of aantal exemplaren, of de frequentie waarmee de routes worden doorlopen), met inbegrip van de kans op een nieuwe invasie na uitroeiing. 4) De beschrijving van de goederen waarmee de introductie van de soort over het algemeen wordt geassocieerd omvat een lijst en beschrijving van de goederen met een indicatie van de daaraan verbonden risico's (bv. het volume van de handelsstroom; de kans dat de goederen besmet zijn of als vector optreden). 5) De beschrijving van de routes van opzettelijke verspreiding bevat alle volgende elementen: — een lijst en beschrijving van routes, met een indicatie van het belang ervan en de risico's die ermee zijn verbonden (bv. de kans op verspreiding binnen het risicobeoordelingsgebied op basis van deze routes; de kans op overleving, voortplanting of vermeerdering tijdens vervoer en opslag; het vermogen tot en de kans op overbrenging vanuit die routes naar een geschikte habitat of gastheer), waar mogelijk met inbegrip van details over de specifieke begin- en eindpunten van de routes; — een indicatie van de omvang van de aanvoer van propagulen (bv. het geschatte volume of aantal exemplaren, of de frequentie waarmee de routes worden doorlopen), met inbegrip van de kans op een nieuwe invasie na uitroeiing. 6) De beschrijving van de routes van onopzettelijke verspreiding bevat alle volgende elementen: — een lijst en beschrijving van routes, met een indicatie van het belang ervan en de risico's die ermee zijn verbonden (bv. de kans op verspreiding binnen het risicobeoordelingsgebied op basis van deze routes; de kans op overleving, voortplanting of vermeerdering tijdens vervoer en opslag; de moeilijkheidsgraad van de opsporing; het vermogen tot en de kans op overbrenging vanuit die routes naar een geschikte habitat of gastheer), waar mogelijk met inbegrip van details over de specifieke begin- en eindpunten van de routes; — een indicatie van de omvang van de aanvoer van propagulen (bv. het geschatte volume of aantal exemplaren, of de frequentie waarmee de routes worden doorlopen), met inbegrip van de kans op een nieuwe invasie na uitroeiing. 7) De beschrijving van de goederen waarmee de verspreiding van de soort over het algemeen wordt geassocieerd omvat een lijst en beschrijving van de goederen met een indicatie van de daaraan verbonden risico's (bv. het volume van de handelsstroom; de kans dat goederen besmet zijn of als vector optreden). Artikel 5, lid 1, onder d) — een grondige beoordeling van het risico van introductie, vestiging en verspreiding in relevante biogeografische regio's onder de huidige omstandigheden en als gevolg van te verwachten klimaatveranderingen 1) In de grondige beoordeling wordt inzicht geboden in de risico's op de introductie en vestiging in, en de verspreiding binnen, relevante biogeografische regio's binnen het risicobeoordelingsgebied, en toegelicht hoe voorzienbare omstandigheden als gevolg van klimaatverandering van invloed zal zijn op die risico's. 2) De grondige beoordeling van die risico's hoeft geen volledige reeks simulaties op basis van verschillende scenario's voor de klimaatverandering te omvatten, op voorwaarde dat een beoordeling wordt gegeven van de waarschijnlijke introductie, vestiging en verspreiding in een middellangetermijnsscenario (bv. 30-50 jaar), met een duidelijke toelichting van de aannamen. 3) De in punt 1) bedoelde risico's kunnen bijvoorbeeld worden beschreven in termen van „waarschijnlijkheid” of „snelheid”. Artikel 5, lid 1, onder e) — een beschrijving van het huidige verspreidingsgebied van de soort, met inbegrip van de vraag of de soort al aanwezig is in de Unie of in buurlanden, en een voorspelling van het waarschijnlijke toekomstige verspreidingsgebied 1) De beschrijving van het huidige verspreidingsgebied binnen het risicobeoordelingsgebied of aangrenzende landen omvat alle volgende elementen: — een lijst van biogeografische regio's of mariene subregio's binnen het risicobeoordelingsgebied, waar de soort aanwezig is en waar zij zich gevestigd heeft; — de huidige vestigingsstatus van de soort in elke lidstaat en, in voorkomend geval, in aangrenzende landen. 2) De voorspelling van het waarschijnlijke toekomstige verspreidingsgebied binnen het risicobeoordelingsgebied of aangrenzende landen omvat alle volgende elementen: — een lijst van biogeografische regio's of mariene subregio's binnen het risicobeoordelingsgebied, waar de soort zich zou kunnen vestigen, met name onder voorzienbare omstandigheden als gevolg van klimaatverandering; — een lijst van lidstaten en, in voorkomend geval, aangrenzende landen waar de soort zich zou kunnen vestigen, met name onder voorzienbare omstandigheden als gevolg van klimaatverandering. Artikel 5, lid 1, onder f) — een beschrijving van de nadelige gevolgen voor de biodiversiteit en aanverwante ecosysteemdiensten — met inbegrip van de nadelige gevolgen voor inheemse soorten, beschermde sites, bedreigde habitats, alsook voor de menselijke gezondheid, veiligheid, en de economie — en een beoordeling van de mogelijke toekomstige gevolgen rekening houdend met de beschikbare wetenschappelijke kennis 1) In de beschrijving moet onderscheid worden gemaakt tussen de bekende gevolgen en de mogelijke toekomstige gevolgen voor de biodiversiteit en aanverwante ecosysteemdiensten. De bekende gevolgen moeten worden beschreven voor het risicobeoordelingsgebied en, in voorkomend geval, voor derde landen (bv. landen met vergelijkbare bioklimatische omstandigheden). De mogelijke toekomstige gevolgen worden alleen voor het risicobeoordelingsgebied beoordeeld. 2) De beschrijving van de bekende gevolgen en de beoordeling van de mogelijke toekomstige gevolgen worden gebaseerd op het beste beschikbare kwantitatieve of kwalitatieve bewijsmateriaal. De omvang van de gevolgen wordt uitgedrukt als score of anderszins ingedeeld. Bij het gebruikte score- of indelingssysteem voor de gevolgen wordt een verwijzing opgenomen naar de publicatie die eraan ten grondslag ligt. 3) In de beschrijving van de bekende gevolgen en de beoordeling van de mogelijke toekomstige gevolgen voor de biodiversiteit worden alle volgende elementen vermeld: — de verschillende biogeografische regio's of mariene subregio's waar de soort zich zou kunnen vestigen; — de getroffen inheemse soorten, met inbegrip van soorten die zijn opgenomen in de Rode Lijst en de lijsten in de bijlagen bij Richtlijn 92/43/EEG van de Raad ( 2 ) , en soorten die vallen onder Richtlijn 2009/147/EG van het Europees Parlement en de Raad ( 3 ) ; — getroffen habitats, met inbegrip van habitats die zijn opgenomen in de Rode Lijst en de lijsten in de bijlagen bij Richtlijn 92/43/EEG; — getroffen beschermde sites; — nadelig beïnvloede chemische, fysische of structurele kenmerken en werking van ecosystemen; — nadelig beïnvloede ecologische toestand van aquatische ecosystemen of nadelig beïnvloede milieutoestand van mariene wateren. 4) In de beschrijving van de bekende gevolgen en de beoordeling van de mogelijke toekomstige gevolgen voor aanverwante ecosysteemdiensten worden alle volgende elementen vermeld: — productverstrekkingsdiensten; — regulerende diensten; — culturele diensten. 5) De beschrijving van de bekende gevolgen en de beoordeling van de mogelijke toekomstige gevolgen voor de menselijke gezondheid, veiligheid, en de economie omvat, in voorkomend geval, informatie over: — ziekten, allergieën of andere lichamelijke aandoeningen bij de mens die direct of indirect met een soort samenhangen; — direct of indirect door een soort veroorzaakte schade met gevolgen voor de veiligheid van personen, eigendommen of infrastructuur; — directe of indirecte verstoring van, of andere gevolgen voor, een economische of sociale activiteit als gevolg van de aanwezigheid van een soort. Artikel 5, lid 1, onder g) — een raming van de potentiële kosten van schade 1) In de beoordeling, in monetaire of andere termen, van de potentiële kosten van schade aan de biodiversiteit en de ecosysteemdiensten worden die kosten op kwantitatieve en/of kwalitatieve wijze beschreven, afhankelijk van welke informatie beschikbaar is. Indien de beschikbare informatie niet volstaat om de kosten voor het hele risicobeoordelingsgebied te beoordelen, worden kwalitatieve gegevens of verschillende casestudy's uit de hele Unie of uit derde landen gebruikt, indien beschikbaar. 2) In de beoordeling van de potentiële kosten van schade aan de menselijke gezondheid, veiligheid, en de economie worden die kosten op kwantitatieve en/of kwalitatieve wijze beschreven, afhankelijk van welke informatie beschikbaar is. Indien de beschikbare informatie niet volstaat om de kosten voor het hele risicobeoordelingsgebied te beoordelen, worden kwalitatieve gegevens of verschillende casestudy's uit de hele Unie of uit derde landen gebruikt, indien beschikbaar. Artikel 5, lid 1, onder h) — een beschrijving van de bekende toepassingen van de soort en de maatschappelijke en economische voordelen van die toepassingen 1) De beschrijving van de bekende toepassingen van de soort omvat een lijst en beschrijving van bekende toepassingen in de Unie en, in voorkomend geval, daarbuiten. 2) De beschrijving van de maatschappelijke en economische voordelen van de bekende toepassingen van de soort omvat een beschrijving van het ecologische, sociale en economische belang van elk van die toepassingen en een indicatie van de begunstigden daarvan, op kwantitatieve en/of kwalitatieve wijze, afhankelijk van welke informatie beschikbaar is. Indien de beschikbare informatie niet volstaat om een beschrijving van die voordelen voor het hele risicobeoordelingsgebied te geven, worden kwalitatieve gegevens of verschillende casestudy's uit de hele Unie of uit derde landen gebruikt, indien beschikbaar. ( 1 ) UNEP/CBD/SBSTTA/18/9/Add.1. — verwijzingen naar de indeling van routes zoals ontwikkeld door het Verdrag inzake biologische diversiteit worden gelezen als verwijzingen naar de recentste gewijzigde versie van die indeling. ( 2 ) Richtlijn 92/43/EEG van de Raad van 21 mei 1992 inzake de instandhouding van de natuurlijke habitats en de wilde flora en fauna ( PB L 206 van 22.7.1992, blz. 7 ). ( 3 ) Richtlijn 2009/147/EG van het Europees Parlement en de Raad van 30 november 2009 inzake het behoud van de vogelstand ( PB L 20 van 26.1.2010, blz. 7 ).",
  "source": "EUR LEX"
}