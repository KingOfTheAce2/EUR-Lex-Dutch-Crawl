{
  "url": "http://www.w3.org/1999/xhtml\"><!--",
  "content": "L_2021433NL.01000501.xml 6.12.2021 NL Publicatieblad van de Europese Unie L 433/5 UITVOERINGSVERORDENING (EU) 2021/2141 VAN DE COMMISSIE van 3 december 2021 tot wijziging van Uitvoeringsverordening (EU) 2019/2129 wat betreft de frequentie van de materiële controles op bepaalde samengestelde producten die de Unie binnenkomen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 1 ) , en met name artikel 54, lid 3, eerste alinea, punten a) en c), Overwegende hetgeen volgt: (1) Krachtens artikel 54, lid 3, van Verordening (EU) 2017/625 is de Commissie gemachtigd om regels vast te stellen voor de eenvormige toepassing van de passende frequentie van de overeenstemmingscontroles en de materiële controles van de in artikel 47, lid 1, punten a) en b), van die verordening bedoelde categorieën dieren en goederen. (2) Bijlage I bij Uitvoeringsverordening (EU) 2019/2129 van de Commissie ( 2 ) bevat basiscriteria voor de vaststelling van de basisfrequentie van de overeenstemmingscontroles en de materiële controles van de zendingen dieren, producten van dierlijke oorsprong, levende producten, dierlijke bijproducten, afgeleide producten, hooi en stro en samengestelde producten die de Unie binnenkomen, rekening houdend met beschikbare wetenschappelijke beoordelingen en andere informatie over de aan de categorieën dieren of goederen verbonden risico’s. (3) Gedelegeerde Verordening (EU) 2019/625 van de Commissie ( 3 ) is sinds 21 april 2021 van toepassing en bevat nieuwe voorschriften voor de binnenkomst in de Unie van zendingen samengestelde producten. In artikel 12, lid 2, van die gedelegeerde verordening wordt een onderscheid gemaakt tussen verschillende categorieën samengestelde producten. Deze categorieën zijn gebaseerd op de fysisch-chemische eigenschappen van de verwerkte producten van dierlijke oorsprong in elke categorie van samengestelde producten en op de aan die verwerkte producten verbonden risico’s. (4) Van de verschillende categorieën samengestelde producten die onder artikel 12, lid 2, punten a) tot en met c), van Gedelegeerde Verordening (EU) 2019/625 vallen, vormen samengestelde producten die onder artikel 12, lid 2, punt c), van die gedelegeerde verordening vallen het laagste risico. Bovendien is sinds de datum van toepassing van Gedelegeerde Verordening (EU) 2019/625 tijdens grenscontroles voor die categorie samengestelde producten een klein aantal gevallen van niet-naleving geconstateerd en in het informatiemanagementsysteem voor officiële controles geregistreerd. Om ervoor te zorgen dat de administratieve lasten voor de lidstaten in verhouding staan tot het risico dat wordt gevormd door de goederen die de Unie binnenkomen, is het passend de basisfrequentie van materiële controles voor die categorie samengestelde producten te verlagen tot vijf procent. (5) Bijlage I bij Uitvoeringsverordening (EU) 2019/2129 moet daarom dienovereenkomstig worden gewijzigd. (6) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage I bij Uitvoeringsverordening (EU) 2019/2129 wordt vervangen door de tekst in de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 december 2021. Voor de Commissie De voorzitter Ursula VON DER LEYEN ( 1 ) PB L 95 van 7.4.2017, blz. 1 . ( 2 ) Uitvoeringsverordening (EU) 2019/2129 van de Commissie van 25 november 2019 tot vaststelling van regels voor de eenvormige toepassing van de frequentie van de overeenstemmingscontroles en de materiële controles van bepaalde zendingen dieren en goederen die de Unie binnenkomen ( PB L 321 van 12.12.2019, blz. 122 ). ( 3 ) Gedelegeerde Verordening (EU) 2019/625 van de Commissie van 4 maart 2019 tot aanvulling van Verordening (EU) 2017/625 van het Europees Parlement en de Raad wat betreft voorwaarden voor de binnenkomst in de Unie van zendingen van bepaalde voor menselijke consumptie bestemde dieren en goederen ( PB L 131 van 17.5.2019, blz. 18 ). BIJLAGE “BIJLAGE I Basiscriteria voor de vaststelling van de basisfrequentie van de overeenstemmingscontroles en de materiële controles van de zendingen dieren, producten van dierlijke oorsprong, levende producten, dierlijke bijproducten, afgeleide producten, hooi en stro en samengestelde producten Basiscriteria voor de vaststelling van de basisfrequentie van overeenstemmingscontroles en materiële controles Basisfrequentie van toepassing op Risicocategorie Categorie dieren of goederen ( *1 ) Overeenstemmingscontroles Materiële controles I Dieren 100  % 100  % II — Gehakt vlees, separatorvlees en vleesbereidingen voor menselijke consumptie (MC) — Vlees van pluimvee voor MC — Konijnenvlees, vlees van wild en vleesproducten daarvan voor MC — Eieren voor MC — Eiproducten voor MC die op vries- of koeltemperatuur worden bewaard — Melk voor MC — Zuivelproducten en producten op basis van colostrum voor MC die op vries- of koeltemperatuur worden bewaard — Visproducten afkomstig van aquacultuur en tweekleppige weekdieren voor MC die zich niet bevinden in hermetisch gesloten recipiënten waardoor de producten bij omgevingstemperaturen kunnen worden bewaard — Dierlijke bijproducten en afgeleide producten voor vervoedering aan landbouwhuisdieren 100  % 30  % III — Ander vlees dan vlees van categorie II en vleesproducten op basis van dergelijk vlees, voor MC — Gesmolten dierlijke vetten en kanen voor MC — Pluimveevleesproducten voor MC — Eiproducten voor MC, andere dan die vermeld in categorie II — Zuivelproducten en producten op basis van colostrum voor MC, andere dan die vermeld in categorie II — Visserijproducten, andere dan die vermeld in categorie II — Honing en andere producten van de bĳenteelt voor MC — Eiproducten voor MC, andere dan die vermeld in categorie IV — Broedeieren — Organische meststoffen en bodemverbeteraars die van dierlijke bijproducten zijn afgeleid — Kikkerbilletjes en slakken voor MC — Insecten voor MC 100  % 15  % IV — Gelatine en collageen voor MC — Darmen — Zaad en embryo’s — Dierlijke bijproducten en afgeleide producten, andere dan die vermeld in categorie II en categorie III — Samengestelde producten die vallen onder artikel 12, lid 2, punt c), van Gedelegeerde Verordening (EU) 2019/625 100  % 5  % V — Zeer verfijnde producten voor MC — Hooi en stro — Andere goederen dan die vermeld in categorie II, categorie III en categorie IV 100  % 1  % ” ( *1 ) De frequentie van materiële controles van zendingen handelsmonsters moet in overeenstemming zijn met de beschrijving van de categorieën goederen in deze bijlage.",
  "source": "EUR LEX"
}