{
  "url": "http://www.w3.org/1999/xhtml\">",
  "content": "L_2021311NL.01000101.xml 3.9.2021 NL Publicatieblad van de Europese Unie L 311/1 UITVOERINGSVERORDENING (EU) 2021/1434 VAN DE COMMISSIE van 2 september 2021 tot beëindiging van een nieuw onderzoek ten aanzien van de Uitvoeringsverordeningen (EU) nr. 443/2011 en (EU) nr. 444/2011 van de Raad tot uitbreiding van het definitieve compenserende recht en het definitieve antidumpingrecht tot uit Canada verzonden biodiesel DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 9, lid 1, alsmede Verordening (EU) 2016/1037 van het Europees Parlement en de Raad van 8 juni 2016 betreffende bescherming tegen invoer met subsidiëring uit landen die geen lid zijn van de Europese Unie ( 2 ) , en met name artikel 14, lid 1, Gezien Uitvoeringsverordening (EU) 2021/1266 van de Commissie van 29 juli 2021 tot instelling van een definitief antidumpingrecht op biodiesel van oorsprong uit de Verenigde Staten van Amerika naar aanleiding van een nieuw onderzoek bij het vervallen van maatregelen overeenkomstig artikel 11, lid 2, van Verordening (EU) 2016/1036 van het Europees Parlement en de Raad ( 3 ) en Uitvoeringsverordening (EU) 2021/1267 van de Commissie van 29 juli 2021 tot instelling van een definitief compenserend recht op biodiesel van oorsprong uit de Verenigde Staten van Amerika naar aanleiding van een nieuw onderzoek bij het vervallen van maatregelen overeenkomstig artikel 18 van Verordening (EU) 2016/1037 van het Europees Parlement en de Raad ( 4 ) , Overwegende hetgeen volgt: 1. PROCEDURE (1) De Europese Commissie heeft een verzoek ontvangen om vrijstelling van de antidumping- en compenserende maatregelen die van toepassing zijn op de invoer van uit Canada verzonden biodiesel, al dan niet aangegeven als van oorsprong uit Canada, voor zover het de onderneming Verbio Diesel Canada Corporation (“de indiener van het verzoek”) betreft. Het verzoek had als rechtsgrondslag artikel 13, lid 4, van Verordening (EU) 2016/1036 en artikel 23, lid 6, van Verordening (EU) 2016/1037, en werd ingediend op 13 juli 2020. (2) De Commissie heeft het in het verzoek beschikbare bewijsmateriaal onderzocht en is tot de conclusie gekomen dat er voldoende bewijsmateriaal was om op grond van artikel 13, lid 4, van Verordening (EU) 2016/1036 en artikel 23, lid 6, van Verordening (EU) 2016/1037 een onderzoek te openen om te bepalen of de indiener van het verzoek van de maatregelen zoals uitgebreid kon worden vrijgesteld. (3) Op 16 december 2020 heeft de Commissie bij Uitvoeringsverordening (EU) 2020/2098 ( 5 ) een nieuw onderzoek geopend ten aanzien van de Uitvoeringsverordeningen (EU) nr. 443/2011 ( 6 ) en (EU) nr. 444/2011 van de Raad ( 7 ) . Bij Uitvoeringsverordening (EU) 2020/2098 van de Commissie zijn de bij Uitvoeringsverordening (EU) 2015/1518 van de Commissie ( 8 ) ingestelde antidumpingrechten ten aanzien van de invoer van door de indiener van het verzoek geproduceerde biodiesel ingetrokken en is de douaneautoriteiten opgedragen de nodige maatregelen te nemen om die invoer te registreren. De Commissie heeft belanghebbenden verzocht contact met haar op te nemen om aan het onderzoek mee te werken. (4) Alle belanghebbenden zijn in de gelegenheid gesteld om binnen de in Uitvoeringsverordening (EU) 2020/2098 van de Commissie genoemde termijn opmerkingen over de opening van het onderzoek in te dienen en te vragen om een hoorzitting met de Commissie en/of de raadadviseur-auditeur in handelsprocedures. Er zijn geen opmerkingen of verzoeken om een hoorzitting ontvangen. 2. INTREKKING VAN HET VERZOEK EN BEËINDIGING VAN DE PROCEDURE (5) Bij brief van 2 juli 2021 heeft de indiener van het verzoek het op 13 juli 2020 ingediende verzoek formeel ingetrokken. (6) Overeenkomstig artikel 9, lid 1, van Verordening (EU) 2016/1036 en artikel 14, lid 1, van Verordening (EU) 2016/1037 kan de procedure worden beëindigd wanneer het verzoek wordt ingetrokken, tenzij dit strijdig met het belang van de Unie is. Bij het onderzoek is uit niets gebleken dat verdere behandeling van de zaak in het belang van de Unie zou zijn. (7) De Commissie concludeert derhalve dat het nieuwe onderzoek moet worden beëindigd. Bijgevolg moet de registratie van de invoer van de indiener van het verzoek worden stopgezet en moet het voor het gehele land geldende antidumpingrecht dat van toepassing is op “alle andere ondernemingen” als bedoeld in artikel 1, lid 2, van Uitvoeringsverordening (EU) 2015/1518 van de Commissie en Uitvoeringsverordening (EU) 2021/1266 van de Commissie (172,2 EUR/ton) met terugwerkende kracht vanaf de datum van opening van het nieuwe onderzoek op deze invoer worden geheven. (8) De belanghebbenden zijn hiervan op de hoogte gebracht en in de gelegenheid gesteld opmerkingen te maken. Er zijn geen opmerkingen ontvangen. (9) De in deze verordening vervatte maatregelen zijn in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, waarnaar ook in artikel 25, lid 1, van Verordening (EU) 2016/1037 wordt verwezen, HEEFT DE VOLGENDE VERORDENING VASTGESTELD: Artikel 1 Het bij Uitvoeringsverordening (EU) 2020/2098 van de Commissie geopende nieuwe onderzoek wordt beëindigd. Artikel 2 Het antidumpingrecht dat van toepassing is op “alle andere ondernemingen” als bedoeld in artikel 1, lid 2, en artikel 2 van Uitvoeringsverordening (EU) 2015/1518 van de Commissie en Uitvoeringsverordening (EU) 2021/1266 van de Commissie wordt met ingang van 16 december 2020 opnieuw ingesteld met betrekking tot de invoer van Verbio Diesel Canada Corporation. Het in de eerste alinea genoemde antidumpingrecht wordt met ingang van 16 december 2020 geheven op de invoer die overeenkomstig artikel 3 van Uitvoeringsverordening (EU) 2020/2098 van de Commissie is geregistreerd. Artikel 3 De douaneautoriteiten wordt opgedragen de bij artikel 3 van Uitvoeringsverordening (EU) 2020/2098 van de Commissie ingestelde registratie van de invoer te beëindigen. Tenzij anders vermeld, zijn de geldende bepalingen inzake douanerechten van toepassing. Artikel 4 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 september 2021. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) PB L 176 van 30.6.2016, blz. 55 . ( 3 ) PB L 277 van 2.8.2021, blz. 34 . ( 4 ) PB L 277 van 2.8.2021, blz. 62 . ( 5 ) Uitvoeringsverordening (EU) 2020/2098 van de Commissie van 15 december 2020 tot opening van een nieuw onderzoek ten aanzien van de Uitvoeringsverordeningen (EU) nr. 443/2011 en (EU) nr. 444/2011 van de Raad tot verlenging van, respectievelijk, het definitieve compenserende recht en het definitieve antidumpingrecht op uit Canada verzonden biodiesel, al dan niet aangegeven als van oorsprong uit Canada, met het oog op het bepalen van de mogelijkheid om vrijstelling van die maatregelen te verlenen aan één Canadese producent-exporteur, tot intrekking van het antidumpingrecht met betrekking tot de invoer van die producent-exporteur en tot registratie van de invoer van die producent-exporteur ( PB L 425 van 16.12.2020, blz. 13 ). ( 6 ) Uitvoeringsverordening (EU) nr. 443/2011 van de Raad van 5 mei 2011 tot uitbreiding van het definitieve compenserende recht dat bij Verordening (EG) nr. 598/2009 is ingesteld op biodiesel van oorsprong uit de Verenigde Staten van Amerika tot uit Canada verzonden biodiesel, al dan niet aangegeven als van oorsprong uit Canada, en tot uitbreiding van het definitieve compenserende recht dat bij Verordening (EG) nr. 598/2009 is ingesteld tot biodiesel in een mengsel bevattende 20 of minder gewichtsprocenten biodiesel van oorsprong uit de Verenigde Staten van Amerika, en tot beëindiging van het onderzoek naar de uit Singapore verzonden biodiesel ( PB L 122 van 11.5.2011, blz. 1 ). ( 7 ) Uitvoeringsverordening (EU) nr. 444/2011 van de Raad van 5 mei 2011 tot uitbreiding van het definitieve antidumpingrecht dat bij Verordening (EG) nr. 599/2009 is ingesteld op biodiesel van oorsprong uit de Verenigde Staten van Amerika tot vanuit Canada verzonden biodiesel, al dan niet aangegeven als van oorsprong uit Canada, en tot uitbreiding van het definitieve antidumpingrecht dat bij Verordening (EG) nr. 599/2009 is ingesteld tot biodiesel in mengsels bevattende 20 of minder gewichtsprocenten biodiesel van oorsprong uit de Verenigde Staten van Amerika, en tot beëindiging van het onderzoek naar de vanuit Singapore verzonden biodiesel ( PB L 122 van 11.5.2011, blz. 12 ). ( 8 ) Uitvoeringsverordening (EU) 2015/1518 van de Commissie van 14 september 2015 tot instelling van een definitief antidumpingrecht op biodiesel van oorsprong uit de Verenigde Staten van Amerika naar aanleiding van een nieuw onderzoek in verband met het vervallen van de maatregelen op grond van artikel 11, lid 2, van Verordening (EG) nr. 1225/2009 van de Raad ( PB L 239 van 15.9.2015, blz. 69 ).",
  "source": "EUR LEX"
}