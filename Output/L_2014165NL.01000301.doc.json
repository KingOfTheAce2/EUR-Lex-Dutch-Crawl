{
  "url": "http://www.w3.org/1999/xhtml\">",
  "content": "L_2014165NL.01000301.xml 4.6.2014 NL Publicatieblad van de Europese Unie L 165/3 BESLUIT VAN DE RAAD van 15 november 2013 betreffende de ondertekening namens de Europese Unie en haar lidstaten en de voorlopige toepassing van het Protocol bij de Stabilisatie- en associatieovereenkomst tussen de Europese Gemeenschappen en hun lidstaten, enerzijds, en de Republiek Albanië, anderzijds, om rekening te houden met de toetreding van de Republiek Kroatië tot de Europese Unie (2014/316/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 217, in samenhang met artikel 218, lid 5, en artikel 218, lid 8, tweede alinea, Gezien de Akte van toetreding van Kroatië, en met name artikel 6, lid 2, tweede alinea, Gezien het voorstel van de Europese Commissie, Overwegende hetgeen volgt: (1) Op 24 september 2012 heeft de Raad de Commissie gemachtigd namens de Unie en haar lidstaten en de Republiek Kroatië onderhandelingen te openen met de Republiek Albanië met het oog op de sluiting van een Protocol bij de Stabilisatie- en associatieovereenkomst tussen de Europese Gemeenschappen en hun lidstaten, enerzijds, en de Republiek Albanië, anderzijds, om rekening te houden met de toetreding van de Republiek Kroatië tot de Europese Unie („het protocol”). (2) Deze onderhandelingen zijn met succes afgerond, en het protocol is middels briefwisseling op 1 augustus 2013 goedgekeurd door de Albanese autoriteiten. (3) Het protocol moet namens de Unie en haar lidstaten worden ondertekend, onder voorbehoud van de sluiting ervan op een later tijdstip. (4) De sluiting van het protocol is onderworpen aan een afzonderlijke procedure voor kwesties die onder de bevoegdheid van de Europese Gemeenschap voor Atoomenergie ressorteren. (4) In het licht van de toetreding van Kroatië tot de Unie op 1 juli 2013 moet het protocol met ingang van die datum voorlopig worden toegepast, HEEFT HET VOLGENDE BESLUIT VASTGESTELD: Artikel 1 Er wordt namens de Unie en haar lidstaten machtiging verleend tot de ondertekening van het Protocol bij de Stabilisatie- en associatieovereenkomst tussen de Europese Gemeenschappen en hun lidstaten, enerzijds, en de Republiek Albanië, anderzijds, om rekening te houden met de toetreding van de Republiek Kroatië tot de Europese Unie, onder voorbehoud van de sluiting van het protocol. De tekst van het protocol is aan dit besluit gehecht. Artikel 2 De voorzitter van de Raad is gemachtigd de persoon (personen) aan te wijzen die bevoegd is (zijn) het protocol namens de Unie en haar lidstaten te ondertekenen. Artikel 3 Het protocol moet, in afwachting van de voltooiing van de voor de sluiting ervan vereiste procedures, met ingang van 1 juli 2013, voorlopig worden toegepast in overeenstemming met artikel 10 ervan. Gedaan te Brussel, 15 november 2013. Voor de Raad De voorzitter R. ŠADŽIUS",
  "source": "EUR LEX"
}