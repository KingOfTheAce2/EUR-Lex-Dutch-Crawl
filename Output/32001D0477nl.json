{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0477:NL:HTML\">",
  "content": "EUR-Lex - 32001D0477 - NL Avis juridique important | 32001D0477 2001/477/EG: Beschikking van de Raad van 19 juni 2001 betreffende de toekenning door de regering van de Franse Republiek van buitengewone nationale steun voor de distillatie van bepaalde producten van de wĳnsector Publicatieblad Nr. L 171 van 26/06/2001 blz. 0010 - 0011 Beschikking van de Raad van 19 juni 2001 betreffende de toekenning door de regering van de Franse Republiek van buitengewone nationale steun voor de distillatie van bepaalde producten van de wijnsector (2001/477/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid artikel 88, lid 2, derde alinea, Gezien het verzoek dat op 20 april 2001 door de regering van de Franse Republiek is ingediend, Overwegende hetgeen volgt: (1) Artikel 29 van Verordening (EG) nr. 1493/1999 van de Raad van 17 mei 1999 houdende een gemeenschappelijke ordening van de wijnmarkt(1) maakt steun van de Gemeenschap mogelijk voor de distillatie van wijn teneinde de wijnmarkt te ondersteunen en bijgevolg de continuïteit te bevorderen van de bevoorrading met distillatieproducten van wijn. (2) Artikel 30 van Verordening (EG) nr. 1493/1999 biedt de mogelijkheid een crisisdistillatiemaatregel te treffen indien er zich als gevolg van ernstige overschotten en/of kwaliteitsproblemen een uitzonderlijk geval van marktverstoring voordoet. (3) Het wijnoogstjaar 2000/2001 heeft aangetoond dat de openstelling per 1 september van de distillatie zoals bedoeld in artikel 29 van Verordening (EG) nr. 1493/1999 in bepaalde wijngebieden in Frankrijk waar op die datum nog niet was begonnen met de oogst, een probleem is geweest; bovendien blijkt uit het onderzoek van de aanvragen van contracten die op 30 november 2000, de uiterste datum van de inschrijvingen, waren ingediend dat een aantal wijngebieden hiertoe geen toegang heeft gehad. (4) Uit een grondig onderzoek van de effecten op de markt van distillatiemaatregelen, de praktijk van distillaties tegen maakloon en de crisisdistillatie die per geval mogelijk is op verzoek van de lidstaten, waarbij gedifferentieerde prijzen worden gehanteerd afhankelijk van de aanvraag, zulks op basis van door de Franse regering verstrekte gegevens, is gebleken dat in Frankrijk, ondanks een crisisdistillatie voor 800000 hectoliter tegen een prijs van 1,914 EUR per % vol/hectoliter en een door de Raad bij Beschikking 2000/810/EG(2) toegestane nationale steun waarmee de wijnprijs binnen het maximum van 1 miljoen hectoliter op 3,7 EUR per % vol/hectoliter wordt gebracht, de markten blijven stagneren en er uitzonderlijk grote voorraden bestaan die zijn toegenomen van 10,8 miljoen hectoliter in augustus 1999 tot 14,1 miljoen hectoliter in augustus 2000. (5) Om deze situatie te verhelpen beoogt de Franse regering om binnen het contingent van 1,5 miljoen hectoliter, waarvan de opening op 7 juni door het bij artikel 74 van Verordening (EG) nr. 1493/1999 ingestelde comité van beheer voor wijn op voorstel van de Commissie met eenparigheid van stemmen is goedgekeurd, buitengewone nationale steun toe te kennen aan producenten die wijn aanbieden met het oog op de in artikel 30 van Verordening (EG) nr. 1493/1999 van de Raad bedoelde distillatie, waardoor de prijs van de geleverde wijn kan worden opgetrokken van 1,914 euro per % vol/hectoliter naar 3,05 euro per % vol/hectoliter; de kosten van deze nationale maatregelen mogen niet meer bedragen dan 19 miljoen EUR. (6) Er bestaan derhalve buitengewone omstandigheden op grond waarvan die steun, bij wijze van afwijking en voorzover hij strikt noodzakelijk is om de geconstateerde evenwichtsverstoring op te heffen, als verenigbaar met de gemeenschappelijke markt kan worden beschouwd onder de in deze beschikking genoemde voorwaarden, HEEFT DE VOLGENDE BESCHIKKING VASTGESTELD: Artikel 1 Als verenigbaar met de gemeenschappelijke markt wordt beschouwd een buitengewone steun van de Franse regering voor de distillatie van 1500000 hectoliter wijn op het Franse grondgebied voor een maximumbedrag van 19 miljoen EUR, ofwel het bedrag dat noodzakelijk is om de wijnprijs op 3,05 EUR per % vol/hectoliter te brengen in het kader van de toepassing van de crisisdistillatie op grond van artikel 30 van Verordening (EG) nr. 1493/1999. Artikel 2 Deze beschikking is gericht tot de Franse Republiek. Gedaan te Luxemburg, 19 juni 2001. Voor de Raad De voorzitter M. Winberg (1) PB L 179 van 14.7.1999, blz. 1. Verordening laatstelijk gewijzigd bij Verordening (EG) nr. 2826/2000 van de Commissie (PB L 328 van 23.12.2000, blz. 2). (2) PB L 328 van 23.12.2000, blz. 52.",
  "source": "EUR LEX"
}