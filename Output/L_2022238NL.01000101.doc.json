{
  "url": "http://www.w3.org/1999/xhtml\"><!--",
  "content": "L_2022238NL.01000101.xml 15.9.2022 NL Publicatieblad van de Europese Unie L 238/1 GEDELEGEERDE VERORDENING (EU) 2022/1528 VAN DE COMMISSIE van 4 juli 2022 tot aanvulling van Verordening (EU) 2021/1077 van het Europees Parlement en de Raad met bepalingen tot vaststelling van een toezichts- en evaluatiekader DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/1077 van het Europees Parlement en de Raad van 24 juni 2021 tot oprichting, in het kader van het Fonds voor geïntegreerd grensbeheer, van het Instrument voor financiële steun voor douanecontroleapparatuur ( 1 ) , en met name artikel 12, lid 2, Overwegende hetgeen volgt: (1) De indicatoren voor de rapportage over de vorderingen van het Instrument voor financiële steun voor douanecontroleapparatuur (hierna “het instrument” genoemd) richting verwezenlijking van de in artikel 3 van Verordening (EU) 2021/1077 genoemde algemene en specifieke doelstellingen zijn opgenomen in bijlage II bij die verordening. (2) De in bijlage II bij Verordening (EU) 2021/1077 opgenomen indicatoren zijn geschikt voor de jaarlijkse prestatiemonitoring, maar schieten tekort voor een uitgebreide monitoring en evaluatie van de activiteiten van het instrument en de vorderingen richting verwezenlijking van de algemene en specifieke doelstellingen ervan. Daarom moeten extra indicatoren worden vastgesteld als onderdeel van het toezichts- en evaluatiekader. (3) Met behulp van deze indicatoren moeten de outputs, resultaten en effecten van het instrument worden gemeten, rekening houdende met de bestaande rapportage- en evaluatievereisten die in de artikelen 11, 12 en 13 van Verordening (EU) 2021/1077 zijn vastgesteld. (4) Met het oog op een efficiënte, doeltreffende en tijdige verzameling van gegevens voor het toezicht op en de evaluatie van het instrument moeten aan de ontvangers van de middelen van het instrument proportionele rapportagevereisten worden opgelegd waarbij de administratieve lasten zo veel mogelijk beperkt blijven, HEEFT DE VOLGENDE VERORDENING VASTGESTELD: Artikel 1 Indicatoren en rapportagevereisten voor het toezichts- en evaluatiekader 1.   Bij het toezicht op en de evaluatie van het instrument overeenkomstig de artikelen 12 en 13 van Verordening (EU) 2021/1077 worden de volgende indicatoren gebruikt als onderdeel van het toezichts- en evaluatiekader: a) de in bijlage II bij Verordening (EU) 2021/1077 genoemde indicatoren ( 2 ) , met behulp waarvan de resultaten van het instrument worden gemeten; b) de in de bijlage bij deze verordening genoemde indicatoren, met behulp waarvan de outputs, resultaten en effecten van het instrument worden gemeten. 2.   De onderliggende gegevens die door de Commissie worden gebruikt om de in lid 1 bedoelde indicatoren te meten, worden op jaarbasis verstrekt door de ontvangers van de Uniefinanciering, wanneer dergelijke gegevens beschikbaar zijn. De resultaten van de jaarverslagen van grensdoorlaatposten en douanelaboratoria moeten de Commissie onder meer, maar niet uitsluitend, worden gemeld via de jaarlijkse mededeling die de nationale overheden moeten doen, hun aanvragen voor financiering en de vooraf opgestelde vragenlijsten die de Commissie hen toezendt. 3.   De Commissie gebruikt de door de ontvangers van de Uniefinanciering verstrekte informatie om de in lid 1 bedoelde indicatoren te meten als onderdeel van het toezichts- en evaluatiekader. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 juli 2022. Voor de Commissie De voorzitter Ursula VON DER LEYEN ( 1 ) PB L 234 van 2.7.2021, blz. 1 . ( 2 ) Aangeduid als resultaatsindicator “RES 1.3”. BIJLAGE Lijst van extra indicatoren voor het in Verordening (EU) 2021/1077 bedoelde toezichts- en evaluatiekader van het instrument voor douanecontroleapparatuur 1. Outputindicatoren: a) OP 1.1: Aantal apparaten per grensdoorlaatpost en douanelaboratorium van een lidstaat dat met behulp van financiering van het instrument is aangekocht, onderhouden of gemoderniseerd; b) OP 1.2: Gebruik van de met behulp van financiering van het instrument aangekochte, onderhouden of gemoderniseerde apparaten per grensdoorlaatpost en douanelaboratorium van een lidstaat; c) OP 1.3: Aandeel nationale overheden die positief rapporteren over de steun van het instrument in het algemeen en de doeltreffendheid van de uitvoering ervan. 2. Resultaatsindicatoren: a) RES 1.1: Specifieke resultaten die door lidstaten zijn bereikt met door het instrument gefinancierde apparatuur; b) RES 1.2: Aandeel nationale overheden die van oordeel zijn dat het instrument heeft bijgedragen aan adequate douanecontroles met gelijkwaardige resultaten; c) RES 1.4: Dekking van risico’s en bedreigingen die zich voordoen aan grensdoorlaatposten/in laboratoria, ter ondersteuning van een geharmoniseerde toepassing van douanecontroles; d) RES 2: Aandeel nationale overheden die positief rapporteren over de bijdrage van het instrument aan een betere uitvoering van het kader voor douanerisicobeheer (CRMF). 3. Impactindicatoren: IMP 1: Bijdrage van het instrument aan de doelstellingen van de douane-unie; a) IMP 1 sub-1: Bijdrage van het instrument aan de bescherming van de financiële en economische belangen van de Unie; b) IMP 1 sub-2: Bijdrage van het instrument aan de veiligheid van de Unie en haar burgers; c) IMP 1 sub-3: Bijdrage van het instrument aan de bescherming van de Unie tegen illegale handel en aan de facilitering van legitieme bedrijfsactiviteiten.",
  "source": "EUR LEX"
}