{
  "url": "http://www.w3.org/1999/xhtml\">",
  "content": "L_2019175NL.01000101.xml 28.6.2019 NL Publicatieblad van de Europese Unie L 175/1 BESLUIT (EU) 2019/1096 VAN DE RAAD van 25 juni 2019 betreffende de ondertekening, namens de Unie, van de investeringsbeschermingsovereenkomst tussen de Europese Unie en haar lidstaten, enerzijds, en de Socialistische Republiek Vietnam, anderzijds DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Op 23 april 2007 heeft de Raad de Commissie gemachtigd te onderhandelen over een vrijhandelsovereenkomst met lidstaten van de Associatie van Zuidoost-Aziatische staten (Asean). Deze machtiging voorzag in de mogelijkheid van bilaterale onderhandelingen. (2) Op 22 december 2009 heeft de Raad de Commissie gemachtigd tot het voeren van bilaterale onderhandelingen over vrijhandelsovereenkomsten met afzonderlijke Asean-lidstaten. In juni 2012 heeft de Commissie bilaterale onderhandelingen over een vrijhandelsovereenkomst met Vietnam geopend, die in overeenstemming met de bestaande onderhandelingsrichtsnoeren moesten worden gevoerd. (3) Op 15 oktober 2013 heeft de Raad de Commissie gemachtigd de lopende bilaterale onderhandelingen met de Asean-landen uit te breiden tot tevens investeringsbescherming. (4) De onderhandelingen over een investeringsbeschermingsovereenkomst tussen de Europese Unie en haar lidstaten, enerzijds, en de Socialistische Republiek Vietnam, anderzijds (hierna de \"overeenkomst\" genoemd), zijn afgesloten. (5) De overeenkomst moet namens de Unie worden ondertekend, onder voorbehoud van de sluiting ervan op een latere datum, HEEFT HET VOLGENDE BESLUIT VASTGESTELD: Artikel 1 Er wordt machtiging verleend tot ondertekening namens de Unie van de investeringsbeschermingsovereenkomst tussen de Europese Unie en haar lidstaten, enerzijds, en de Socialistische Republiek Vietnam, anderzijds (hierna de \"overeenkomst\" genoemd), onder voorbehoud van de sluiting ervan ( 1 ) . Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) om de overeenkomst namens de Unie te ondertekenen. Artikel 3 Dit besluit treedt in werking op de datum van de vaststelling ervan. Gedaan te Luxemburg, 25 juni 2019. Voor de Raad De voorzitter A. ANTON ( 1 ) De tekst van de overeenkomst wordt samen met het besluit betreffende de sluiting ervan bekendgemaakt.",
  "source": "EUR LEX"
}