{
  "url": "http://www.w3.org/1999/xhtml\"><!--",
  "content": "L_2005254NL.01005701.xml 30.9.2005 NL Publicatieblad van de Europese Unie L 254/57 BESLUIT VAN DE RAAD van 13 juni 2005 inzake de ondertekening van het Aanvullend Protocol bij de Overeenkomst waarbij een associatie tot stand wordt gebracht tussen de Europese Economische Gemeenschap en Turkije naar aanleiding van de uitbreiding van de Europese Unie (2005/672/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 310, in samenhang met artikel 300, lid 2, eerste alinea, tweede zin, Gelet op de Toetredingsakte van 2003, en met name op artikel 6, lid 2, Gezien het voorstel van de Commissie, Overwegende hetgeen volgt: (1) De Overeenkomst waarbij een associatie tot stand wordt gebracht tussen de Europese Economische Gemeenschap en Turkije, ondertekend te Ankara op 12 september 1963 (hierna „overeenkomst van Ankara” genoemd) ( 1 ) , is op 1 december 1964 in werking getreden. (2) Overeenkomstig artikel 6, lid 2, van de Toetredingsakte van 2003 dienen de nieuwe lidstaten toe te treden tot de overeenkomsten die de lidstaten en de Gemeenschap, gezamenlijk optredend, hebben gesloten met derde landen. (3) De Commissie is door de Raad gemachtigd met Turkije te onderhandelen over een protocol bij de overeenkomst van Ankara naar aanleiding van de uitbreiding van de Europese Unie en heeft deze onderhandelingen tot een succesvol einde gebracht. (4) Onder voorbehoud van sluiting dient het protocol namens de Gemeenschap en haar lidstaten te worden ondertekend, BESLUIT: Enig artikel De voorzitter van de Raad wordt gemachtigd de persoon of de personen aan te wijzen die bevoegd is/zijn namens de Europese Gemeenschap en haar lidstaten over te gaan tot ondertekening van het Aanvullend Protocol bij de Overeenkomst waarbij een associatie tot stand wordt gebracht tussen de Europese Economische Gemeenschap en Turkije naar aanleiding van de uitbreiding van de Unie, zulks onder voorbehoud van sluiting. De tekst van het aanvullend protocol is aan dit besluit gehecht. Gedaan te Luxemburg, 13 juni 2005. Voor de Raad De voorzitter J. ASSELBORN ( 1 ) PB 217 van 29.12.1964, blz. 3687/64 .",
  "source": "EUR LEX"
}