{
  "url": "http://www.w3.org/1999/xhtml\"><!--",
  "content": "L_2022328NL.01008001.xml 22.12.2022 NL Publicatieblad van de Europese Unie L 328/80 UITVOERINGSVERORDENING (EU) 2022/2532 VAN DE COMMISSIE van 1 december 2022 tot wijziging van Uitvoeringsverordening (EU) 2017/892 en tot intrekking van Verordening (EU) nr. 738/2010 en de Uitvoeringsverordeningen (EU) nr. 615/2014, (EU) 2015/1368 en (EU) 2016/1150, die van toepassing zijn op steunregelingen in bepaalde landbouwsectoren DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name de artikelen 31, 38 en 54, artikel 57, eerste alinea, punten a) en c), artikel 60, artikel 174, lid 1, punt d), en artikel 223, lid 3, Gezien Verordening (EU) nr. 1306/2013 van het Europees Parlement en de Raad van 17 december 2013 inzake de financiering, het beheer en de monitoring van het gemeenschappelijk landbouwbeleid en tot intrekking van de Verordeningen (EEG) nr. 352/78, (EG) nr. 165/94, (EG) nr. 2799/98, (EG) nr. 814/2000, (EG) nr. 1290/2005 en (EG) nr. 485/2008 van de Raad ( 2 ) , en met name artikel 58, lid 4, punten a) en b), artikel 62, lid 2, punten a) tot en met d) en punt h), artikel 63, lid 5, artikel 64, lid 7, artikel 66, lid 4, en artikel 106, lid 5, Overwegende hetgeen volgt: (1) Verordening (EU) 2021/2115 van het Europees Parlement en de Raad ( 3 ) bevat een nieuw rechtskader voor het gemeenschappelijk landbouwbeleid (GLB) dat ervoor moet zorgen dat dat beleid beter presteert ten aanzien van de in het Verdrag betreffende de werking van de Europese Unie vastgelegde doelstellingen van de Unie. In die verordening zijn deze met het GLB te bereiken doelstellingen van de Unie verder uitgewerkt en zijn de interventietypes en de voor de lidstaten geldende gemeenschappelijke vereisten van de Unie omschreven, maar wordt de lidstaten ruimte gelaten bij het ontwerpen van de in hun strategisch GLB-plan op te nemen interventies voor de periode van 1 januari 2023 tot en met 31 december 2027. (2) Verordening (EU) 2021/2115 bevat alle interventietypes in bepaalde landbouwsectoren als genoemd in Verordening (EU) nr. 1308/2013. Bijgevolg worden de in Verordening (EU) nr. 1308/2013 vastgelegde bepalingen inzake steun in de sector olijfolie en tafelolijven, in de sector groenten en fruit, in de wijnsector, in de bijenteeltsector en in de hopsector op grond van Verordening (EU) 2021/2117 van het Europees Parlement en de Raad ( 4 ) geschrapt met ingang van 1 januari 2023. (3) In die context heeft de Commissie op grond van Verordening (EU) 2021/2115 aanvullende eisen vastgesteld voor het ontwerp van de in de strategische GLB-plannen op te nemen interventies, namelijk bij Gedelegeerde Verordening (EU) 2022/126 van de Commissie ( 5 ) . Die gedelegeerde verordening vervangt Verordening (EU) nr. 738/2010 van de Commissie ( 6 ) en de Uitvoeringsverordeningen (EU) nr. 615/2014 ( 7 ) , (EU) 2015/1368 ( 8 ) , (EU) 2016/1150 ( 9 ) en (EU) 2017/892 ( 10 ) van de Commissie. (4) Die verordeningen bevatten een aantal op Verordening (EU) nr. 1306/2013 gebaseerde bepalingen betreffende controles, sancties en zekerheden met betrekking tot steun in de sector olijfolie en tafelolijven, de sector groenten en fruit, de bijenteeltsector, de wijnsector en de hopsector. (5) Verordening (EU) 2021/2116 van het Europees Parlement en de Raad ( 11 ) voorziet in voorschriften inzake de financiering, het beheer en de monitoring van het gemeenschappelijk landbouwbeleid en trekt Verordening (EU) nr. 1306/2013 in. Overeenkomstig de bij Verordening (EU) 2021/2115 ingevoerde aanpak voor de verwezenlijking van de doelstellingen van de Unie laat die verordening de lidstaten ook meer ruimte, met name wet betreft de uit te voeren controles en de op te leggen sancties. (6) Bijgevolg moeten de desbetreffende artikelen van en bijlagen bij Uitvoeringsverordening (EU) 2017/892 met ingang van 1 januari 2023 worden geschrapt. Overeenkomstig artikel 5, lid 4, en artikel 5, lid 6, punt c), van Verordening (EU) 2021/2117 en artikel 104, lid 1, punt a), ii) en iii), van Verordening (EU) 2021/2116 moeten zij echter van toepassing blijven voor wat betreft de uitgaven en betalingen die zijn gedaan voor acties die vóór 1 januari 2023 worden uitgevoerd in het kader van de steunregeling in de sector groenten en fruit, en voor wat betreft operationele programma’s die tot het einde ervan doorlopen, met inbegrip van de operationele programma’s die de lidstaten in 2022 overeenkomstig Verordening (EU) nr. 1308/2013 en Gedelegeerde Verordening (EU) 2017/891 van de Commissie ( 12 ) vóór 1 januari 2023 hebben goedgekeurd. (7) De Uitvoeringsverordeningen (EU) nr. 615/2014 en (EU) 2015/1368 moeten met ingang van 1 januari 2023 worden ingetrokken. Overeenkomstig artikel 5, lid 4, van Verordening (EU) 2021/2117 moeten zij echter van toepassing blijven voor wat betreft de uitgaven en betalingen die zijn gedaan voor acties die vóór 1 januari 2023 worden uitgevoerd in het kader van de steunregelingen in de sector olijfolie en tafelolijven, respectievelijk de bijenteeltsector. (8) Overeenkomstig artikel 5, lid 7, van Verordening (EU) 2021/2117 moet Uitvoeringsverordening (EU) 2016/1150 met ingang van 16 oktober 2023 worden ingetrokken, maar van toepassing blijven voor wat betreft de uitgaven en betalingen die zijn gedaan voor acties die vóór 16 oktober 2023 worden uitgevoerd in het kader van de steunprogramma’s in de wijnsector, en voor wat betreft uitgaven en betalingen die zijn gedaan voor acties die vóór 16 oktober 2025 op grond van de artikelen 46 en 50 van Verordening (EU) nr. 1308/2013 worden uitgevoerd, mits de voorwaarden van artikel 5, lid 7, van Verordening (EU) 2021/2117 zijn vervuld. (9) Verordening (EU) nr. 738/2010 moet met ingang van 1 januari 2023 worden ingetrokken. Overeenkomstig artikel 5, lid 5, van Verordening (EU) 2021/2117 moet zij echter van toepassing blijven voor wat betreft de uitgaven en betalingen die zijn gedaan vóór 1 januari 2023 in het kader van de steunregeling in de hopsector. (10) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 Wijziging van Uitvoeringsverordening (EU) 2017/892 en overgangsbepalingen De artikelen 2 tot en met 21 en de artikelen 25 tot en met 35 van Uitvoeringsverordening (EU) 2017/892 en de bijlagen I tot en met VI bij die verordening worden met ingang van 1 januari 2023 geschrapt. Deze geschrapte artikelen en bijlagen blijven evenwel van toepassing: a) op uitgaven en betalingen die zijn gedaan voor acties die vóór 1 januari 2023 worden uitgevoerd in het kader van de in de artikelen 32 tot en met 38 van Verordening (EU) nr. 1308/2013 bedoelde steunregeling; b) op operationele programma’s die overeenkomstig artikel 5, lid 6, punt c), van Verordening (EU) 2021/2117 tot het einde ervan doorlopen volgens de voorwaarden die van toepassing zijn uit hoofde van Verordening (EU) nr. 1308/2013, of operationele programma’s die de lidstaten overeenkomstig Verordening (EU) nr. 1308/2013 en Gedelegeerde Verordening (EU) 2017/891 vóór 1 januari 2023 hebben goedgekeurd. Artikel 2 Intrekking van de Uitvoeringsverordeningen (EU) nr. 615/2014, (EU) 2015/1368 en (EU) 2016/1150 en van Verordening (EU) nr. 738/2010 en overgangsbepalingen 1.   Uitvoeringsverordening (EU) nr. 615/2014 wordt ingetrokken met ingang van 1 januari 2023. Zij blijft evenwel van toepassing op uitgaven en betalingen die zijn gedaan voor acties die vóór 1 januari 2023 worden uitgevoerd in het kader van de in de artikelen 29, 30 en 31 van Verordening (EU) nr. 1308/2013 bedoelde steunregeling. 2.   Uitvoeringsverordening (EU) 2015/1368 wordt ingetrokken met ingang van 1 januari 2023. Zij blijft evenwel van toepassing op uitgaven en betalingen die zijn gedaan voor acties die vóór 1 januari 2023 worden uitgevoerd in het kader van de in de artikelen 55, 56 en 57 van Verordening (EU) nr. 1308/2013 bedoelde steunregeling. 3.   Uitvoeringsverordening (EU) 2016/1150 wordt ingetrokken met ingang van 16 oktober 2023. Zij blijft evenwel van toepassing op: a) uitgaven en betalingen die zijn gedaan voor acties die vóór 16 oktober 2023 op grond van Verordening (EU) nr. 1308/2013 worden uitgevoerd in het kader van de in de artikelen 39 tot en met 52 van die verordening bedoelde steunregeling; b) uitgaven en betalingen die zijn gedaan voor acties die vóór 16 oktober 2025 op grond van de artikelen 46 en 50 van Verordening (EU) nr. 1308/2013 worden uitgevoerd, mits die acties uiterlijk op 15 oktober 2023 gedeeltelijk zijn uitgevoerd en de gedane uitgaven ten minste 30 % van de totale geplande uitgaven bedragen en die acties uiterlijk op 15 oktober 2025 volledig zijn uitgevoerd. 4.   Verordening (EU) nr. 738/2010 wordt met ingang van 1 januari 2023 ingetrokken. Zij blijft evenwel van toepassing op uitgaven en betalingen die vóór 1 januari 2023 zijn gedaan in het kader van de in de artikelen 58, 59 en 60 van Verordening (EU) nr. 1308/2013 bedoelde steunregeling. Artikel 3 Inwerkingtreding Deze verordening treedt in werking op de zevende dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 1 december 2022. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) PB L 347 van 20.12.2013, blz. 549 . ( 3 ) Verordening (EU) 2021/2115 van het Europees Parlement en de Raad van 2 december 2021 tot vaststelling van voorschriften inzake steun voor de strategische plannen die de lidstaten in het kader van het gemeenschappelijk landbouwbeleid opstellen (strategische GLB-plannen) en die uit het Europees Landbouwgarantiefonds (ELGF) en het Europees Landbouwfonds voor plattelandsontwikkeling (Elfpo) worden gefinancierd, en tot intrekking van Verordeningen (EU) nr. 1305/2013 en (EU) nr. 1307/2013 ( PB L 435 van 6.12.2021, blz. 1 ). ( 4 ) Verordening (EU) 2021/2117 van het Europees Parlement en de Raad van 2 december 2021 tot wijziging van de Verordeningen (EU) nr. 1308/2013 tot vaststelling van een gemeenschappelijke ordening van de markten voor landbouwproducten, (EU) nr. 1151/2012 inzake kwaliteitsregelingen voor landbouwproducten en levensmiddelen, (EU) nr. 251/2014 inzake de definitie, de aanduiding, de aanbiedingsvorm, de etikettering en de bescherming van geografische aanduidingen van gearomatiseerde wijnbouwproducten en (EU) nr. 228/2013 houdende specifieke maatregelen op landbouwgebied ten behoeve van de ultraperifere gebieden van de Unie ( PB L 435 van 6.12.2021, blz. 262 ). ( 5 ) Gedelegeerde Verordening (EU) 2022/126 van de Commissie van 7 december 2021 tot aanvulling van Verordening (EU) 2021/2115 van het Europees Parlement en de Raad met aanvullende eisen voor bepaalde interventietypes die de lidstaten in het kader van die verordening in hun strategisch GLB-plan voor de periode 2023-2027 uitwerken, alsmede regels voor het aandeel in het kader van norm 1 inzake een goede landbouw- en milieuconditie (GLMC) ( PB L 20 van 31.1.2022, blz. 52 ). ( 6 ) Verordening (EU) nr. 738/2010 van de Commissie van 16 augustus 2010 tot vaststelling van uitvoeringsbepalingen inzake de betalingen aan Duitse producentenorganisaties in de hopsector ( PB L 216 van 17.8.2010, blz. 11 ). ( 7 ) Uitvoeringsverordening (EU) nr. 615/2014 van de Commissie van 6 juni 2014 houdende uitvoeringsbepalingen van Verordening (EU) nr. 1306/2013 van het Europees Parlement en de Raad en Verordening (EU) nr. 1308/2013 van het Europees Parlement en de Raad met betrekking tot de activiteitenprogramma’s ter ondersteuning van de sector olijfolie en tafelolijven ( PB L 168 van 7.6.2014, blz. 95 ). ( 8 ) Uitvoeringsverordening (EU) 2015/1368 van de Commissie van 6 augustus 2015 tot vaststelling van uitvoeringsbepalingen voor Verordening (EU) nr. 1308/2013 van het Europees Parlement en de Raad wat betreft steun in de bijenteeltsector ( PB L 211 van 8.8.2015, blz. 9 ). ( 9 ) Uitvoeringsverordening (EU) 2016/1150 van de Commissie van 15 april 2016 tot vaststelling van uitvoeringsbepalingen voor Verordening (EU) nr. 1308/2013 van het Europees Parlement en de Raad, wat de nationale steunprogramma’s in de wijnsector betreft ( PB L 190 van 15.7.2016, blz. 23 ). ( 10 ) Uitvoeringsverordening (EU) 2017/892 van de Commissie van 13 maart 2017 tot vaststelling van voorschriften voor de toepassing van Verordening (EU) nr. 1308/2013 van het Europees Parlement en de Raad, wat betreft de sectoren groenten en fruit en verwerkte groenten en fruit ( PB L 138 van 25.5.2017, blz. 57 ). ( 11 ) Verordening (EU) 2021/2116 van het Europees Parlement en de Raad van 2 december 2021 inzake de financiering, het beheer en de monitoring van het gemeenschappelijk landbouwbeleid en tot intrekking van Verordening (EU) nr. 1306/2013 ( PB L 435 van 6.12.2021, blz. 187 ). ( 12 ) Gedelegeerde Verordening (EU) 2017/891 van de Commissie van 13 maart 2017 tot aanvulling van Verordening (EU) nr. 1308/2013 van het Europees Parlement en de Raad wat betreft de sectoren groenten en fruit en verwerkte groenten en fruit en tot aanvulling van Verordening (EU) nr. 1306/2013 van het Europees Parlement en de Raad wat betreft de in deze sectoren toe te passen sancties en tot wijziging van Uitvoeringsverordening (EU) nr. 543/2011 van de Commissie ( PB L 138 van 25.5.2017, blz. 4 ).",
  "source": "EUR LEX"
}