{
  "url": "http://www.w3.org/1999/xhtml\">",
  "content": "L_2005033NL.01007401.xml 5.2.2005 NL Publicatieblad van de Europese Unie L 33/74 BESCHIKKING VAN DE COMMISSIE van 3 februari 2005 tot machtiging van Zweden om in plaats van enquêtes naar de rundveestapel gebruik te maken van de bij titel I van Verordening (EG) nr. 1760/2000 van het Europees Parlement en de Raad ingestelde regeling (Kennisgeving geschied onder nummer C(2005) 194) (Slechts de tekst in de Zweedse taal is authentiek) (Voor de EER relevante tekst) (2005/105/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 93/24/EEG van de Raad van 1 juni 1993 betreffende de statistische enquêtes op het gebied van de rundveeproductie ( 1 ) , en met name op artikel 1, leden 2 en 3, Overwegende hetgeen volgt: (1) Bij titel I van Verordening (EG) nr. 1760/2000 van het Europees Parlement en de Raad ( 2 ) is een identificatie- en registratieregeling voor runderen vastgesteld. (2) Bij Beschikking 1999/693/EG van de Commissie ( 3 ) wordt erkend dat het Zweedse gegevensbestand voor runderen volledig operationeel is. (3) Ingevolge Richtlijn 93/24/EEG kunnen de lidstaten op hun verzoek worden gemachtigd om in plaats van enquêtes naar de rundveestapel administratieve bronnen te gebruiken, op voorwaarde dat zij aan de uit die richtlijn voortvloeiende verplichtingen voldoen. (4) Ter ondersteuning van zijn verzoek van 29 oktober 2003 heeft Zweden technische documentatie verstrekt over de opzet en bijwerking van het in titel I van Verordening (EG) nr. 1760/2000 bedoelde gegevensbestand en de methoden voor de berekening van de statistische gegevens. (5) Zweden heeft in het bijzonder methoden voorgesteld voor de berekening van de statistische gegevens voor de categorieën van artikel 3, lid 1, van Richtlijn 93/24/EEG, die niet rechtstreeks beschikbaar zijn in het in titel I van Verordening (EG) nr. 1760/2000 bedoelde gegevensbestand. Zweden moet alle passende maatregelen treffen om ervoor te zorgen dat de nauwkeurigheid van de statistische gegevens door deze berekeningsmethoden wordt gegarandeerd. (6) Na bestudering van de door de Zweedse autoriteiten verstrekte technische documentatie blijkt dat het verzoek moet worden ingewilligd. (7) Deze beschikking is in overeenstemming met het advies van het Permanent Comité voor de landbouwstatistiek, dat is ingesteld bij Beschikking 72/279/EEG van de Raad ( 4 ) , HEEFT DE VOLGENDE BESCHIKKING GEGEVEN: Artikel 1 Zweden wordt gemachtigd om in plaats van de in Richtlijn 93/24/EEG bedoelde enquêtes naar de rundveestapel gebruik te maken van de identificatie- en registratieregeling voor runderen als bedoeld in titel I van Verordening (EG) nr. 1760/2000 voor het verzamelen van alle statistische gegevens die nodig zijn om te voldoen aan de uit die richtlijn voortvloeiende verplichtingen. Artikel 2 Indien de in artikel 1 bedoelde regeling niet langer operationeel is of als hiermee geen betrouwbare statistische informatie over alle of bepaalde categorieën runderen meer kan worden verzameld, gaat Zweden voor de schatting van de rundveestapel of de categorieën in kwestie weer over op statistische enquêtes. Artikel 3 Deze beschikking is gericht tot het Koninkrijk Zweden. Gedaan te Brussel, 3 februari 2005. Voor de Commissie Joaquín ALMUNIA Lid van de Commissie ( 1 ) PB L 149 van 21.6.1993, blz. 5 . Richtlijn laatstelijk gewijzigd bij Verordening (EG) nr. 1882/2003 van het Europees Parlement en de Raad ( PB L 284 van 31.10.2003, blz. 1 ). ( 2 ) PB L 204 van 11.8.2000, blz. 1 . Verordening laatstelijk gewijzigd bij de Toetredingsakte van 2003. ( 3 ) PB L 273 van 23.10.1999, blz. 14 . ( 4 ) PB L 179 van 7.8.1972, blz. 1 .",
  "source": "EUR LEX"
}