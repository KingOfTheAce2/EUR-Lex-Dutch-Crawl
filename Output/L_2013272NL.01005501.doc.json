{
  "url": "http://www.w3.org/1999/xhtml\">",
  "content": "L_2013272NL.01005501.xml 12.10.2013 NL Publicatieblad van de Europese Unie L 272/55 BESLUIT VAN DE COMMISSIE van 10 oktober 2013 over een door Duitsland overeenkomstig artikel 11 van Richtlijn 2006/42/EG van het Europees Parlement en de Raad genomen maatregel om een elektrische mini-ATV van het type HB-ATV49Q-Electric vervaardigd door Huabao Electric Appliance Co. Ltd te verbieden (Kennisgeving geschied onder nummer C(2013) 6552) (Voor de EER relevante tekst) (2013/499/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2006/42/EG van het Europees Parlement en de Raad van 17 mei 2006 betreffende machines en tot wijziging van Richtlijn 95/16/EG ( 1 ) , en met name artikel 11, Overwegende hetgeen volgt: (1) De Duitse autoriteiten hebben de Commissie en de andere lidstaten in kennis gesteld van een overeenkomstig artikel 11, lid 2, van Richtlijn 2006/42/EG ingestelde verbodsmaatregel betreffende het in de handel brengen van een elektrische mini-ATV van het type HB-ATV49Q-Electric (all-terrain vehicle) vervaardigd door Huabao Electric Appliance Co. Ltd, Zhiying Street, Guashan Industry Area, Yongkang, Zhejiang, China, die in de EU wordt ingevoerd door QBB Funsporthandel, Hofstraβe 21, 56841 Traben-Trarbach, Duitsland. (2) Als reden voor de maatregel gaven de Duitse autoriteiten dat de mini-ATV niet voldeed aan de volgende essentiële veiligheids- en gezondheidseisen van bijlage I bij Richtlijn 2006/42/EG: — 1.3.2 — Risico van breuken tijdens het gebruik: Het frame van de ATV kon breken tijdens het gebruik als gevolg van de slechte kwaliteit van de solderingen; — 1.3.7 — Risico’s in verband met bewegende delen: De riemaandrijving was toegankelijk en was niet afgeschermd; — 1.7.3 — Markering op machines: De markering omvatte niet de volledige naam en het adres van de fabrikant; — 1.7.4 — Gebruiksaanwijzing: De mini-ATV ging niet vergezeld van een gebruiksaanwijzing in het Duits. (3) De Duitse autoriteiten wezen er ook op dat het product, hoewel het was voorzien van de CE-markering, niet vergezeld ging van een door de fabrikant of diens gemachtigde opgestelde en ondertekende EG-verklaring van overeenstemming, zoals voorgeschreven in artikel 5, lid 1, onder e), van Richtlijn 2006/42/EG. (4) De kennisgeving ging vergezeld van een inspectieverslag van het Landesamt für Umwelt, Wasserwirtschaft und Gewerbeaufsicht Rheinland-Pfalz. (5) In overeenstemming met de procedure van artikel 11, lid 3, van Richtlijn 2006/42/EG heeft de Commissie de fabrikant en de importeur aangeschreven met het verzoek te reageren op de maatregel van de Duitse autoriteiten. Hierop werd geen antwoord ontvangen. (6) Uit onderzoek van het door de Duitse autoriteiten voorgelegde bewijsmateriaal blijkt dat de door Huabao Electric Appliance Co. Ltd vervaardigde elektrische mini-ATV van het type HB-ATV49Q-Electric niet voldoet aan de essentiële veiligheids- en gezondheidseisen van Richtlijn 2006/42/EG en dat hierdoor voor de gebruikers gevaar voor letsel ontstaat, HEEFT HET VOLGENDE BESLUIT VASTGESTELD: Artikel 1 De verbodsmaatregel van de Duitse autoriteiten betreffende het in de handel brengen van een elektrische mini-ATV van het type HB-ATV49Q-Electric vervaardigd door Huabao Electric Appliance Co. Ltd is gerechtvaardigd. Artikel 2 Dit besluit is gericht tot de lidstaten. Gedaan te Brussel, 10 oktober 2013. Voor de Commissie Antonio TAJANI Vicevoorzitter ( 1 ) PB L 157 van 9.6.2006, blz. 24 .",
  "source": "EUR LEX"
}