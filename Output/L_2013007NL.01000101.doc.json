{
  "url": "http://www.w3.org/1999/xhtml\"><!--",
  "content": "L_2013007NL.01000101.xml 11.1.2013 NL Publicatieblad van de Europese Unie L 7/1 BESLUIT VAN DE RAAD van 18 december 2012 over het door de Europese Unie in het Gemengd Comité van de EER in te nemen standpunt inzake een wijziging van bijlage IV (Energie) en bijlage XXI (Statistiek) bij de EER-overeenkomst (2013/11/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 338, lid 1, in samenhang met artikel 218, lid 9, Gezien Verordening (EG) nr. 2894/94 van de Raad van 28 november 1994 houdende bepaalde wijzen van toepassing van de Overeenkomst betreffende de Europese Economische Ruimte ( 1 ) , en met name artikel 1, lid 3, Gezien het voorstel van de Europese Commissie, Overwegende hetgeen volgt: (1) De Overeenkomst betreffende de Europese Economische Ruimte ( 2 ) („de EER-overeenkomst”) is op 1 januari 1994 in werking getreden. (2) Overeenkomstig artikel 98 van de EER-overeenkomst kunnen de bijlagen IV en XXI bij die overeenkomst bij besluit van het Gemengd Comité van de EER worden gewijzigd. (3) De bijlagen IV en XXI bij de EER-overeenkomst bevatten specifieke bepalingen en regelingen op het gebied van respectievelijk energie en statistiek. (4) Richtlijn 2008/92/EG van het Europees Parlement en de Raad van 22 oktober 2008 betreffende een communautaire procedure inzake de doorzichtigheid van de prijzen van gas en elektriciteit voor industriële eindverbruikers ( 3 ) moet in de EER-overeenkomst worden opgenomen. (5) De in de EER-overeenkomst opgenomen Richtlijn 90/377/EEG van de Raad van 29 juni 1990 betreffende een communautaire procedure inzake de doorzichtigheid van de prijzen van gas en elektriciteit voor industriële eindverbruikers ( 4 ) wordt bij Richtlijn 2008/92/EG ingetrokken. Richtlijn 90/377/EEG moet derhalve uit de EER-overeenkomst worden geschrapt. (6) Liechtenstein moet vrijgesteld worden van de verplichtingen die uit Richtlijn 2008/92/EG voortvloeien, met uitzondering van de verplichting om de prijsgegevens mee te delen voor industriële eindverbruikers voor verbruiksschijf IC voor elektriciteit en voor industriële eindverbruikers voor verbruiksschijf I3 voor gas. (7) Bijlage IV en bijlage XXI bij de EER-overeenkomst moeten derhalve dienovereenkomstig worden gewijzigd. (8) Het standpunt van de Unie in het Gemengd Comité van de EER moet worden gebaseerd op het in de bijlage opgenomen ontwerpbesluit, HEEFT HET VOLGENDE BESLUIT VASTGESTELD: Artikel 1 Het namens de Europese Unie in het Gemengd Comité van de EER in te nemen standpunt met betrekking tot de voorgestelde wijziging van bijlage IV (Energie) en bijlage XXI (Statistiek) bij de EER-overeenkomst wordt gebaseerd op het aan dit besluit gehechte ontwerpbesluit van het Gemengd Comité van de EER. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 18 december 2012. Voor de Raad De voorzitter S. ALETRARIS ( 1 ) PB L 305 van 30.11.1994, blz. 6 . ( 2 ) PB L 1 van 3.1.1994, blz. 3 . ( 3 ) PB L 298 van 7.11.2008, blz. 9 . ( 4 ) PB L 185 van 17.7.1990, blz. 16 . ONTWERP BESLUIT VAN HET GEMENGD COMITÉ VAN DE EER Nr. …/… van tot wijziging van bijlage IV (Energie) en bijlage XXI (Statistiek) bij de EER-overeenkomst HET GEMENGD COMITÉ VAN DE EER, Gezien de Overeenkomst betreffende de Europese Economische Ruimte („de EER-overeenkomst”) en met name artikel 98, Overwegende hetgeen volgt: (1) Richtlijn 2008/92/EG van het Europees Parlement en de Raad van 22 oktober 2008 betreffende een communautaire procedure inzake de doorzichtigheid van de prijzen van gas en elektriciteit voor industriële eindverbruikers (herschikking) ( 1 ) moet in de EER-overeenkomst worden opgenomen. (2) De in de EER-overeenkomst opgenomen Richtlijn 90/377/EEG van de Raad van 29 juni 1990 betreffende een communautaire procedure inzake de doorzichtigheid van de prijzen van gas en elektriciteit voor industriële eindverbruikers ( 2 ) wordt bij Richtlijn 2008/92/EG ingetrokken. Richtlijn 90/377/EEG moet derhalve uit de EER-overeenkomst worden geschrapt. (3) Bijlage IV en bijlage XXI bij de EER-overeenkomst moeten derhalve dienovereenkomstig worden gewijzigd, BESLUIT: Artikel 1 In bijlage IV bij de EER-overeenkomst wordt de tekst van punt 7 (Richtlijn 90/377/EEG van de Raad) vervangen door: „ 32008 L 0092 : Richtlijn 2008/92/EG van het Europees Parlement en de Raad van 22 oktober 2008 betreffende een communautaire procedure inzake de doorzichtigheid van de prijzen van gas en elektriciteit voor industriële eindverbruikers (herschikking) ( PB L 298 van 7.11.2008, blz. 9 ) ( 3 ) . ( 3 ) Hier alleen ter informatie opgenomen; zie voor toepassing bijlage XXI (Statistiek).”.\" Artikel 2 In bijlage XXI bij de EER-overeenkomst wordt de tekst van punt 26 (Richtlijn 90/377/EEG van de Raad) vervangen door: „ 32008 L 0092 : Richtlijn 2008/92/EG van het Europees Parlement en de Raad van 22 oktober 2008 betreffende een communautaire procedure inzake de doorzichtigheid van de prijzen van gas en elektriciteit voor industriële eindverbruikers (herschikking) ( PB L 298 van 7.11.2008, blz. 9 ). De bepalingen van de richtlijn worden voor de toepassing van de EER-overeenkomst als volgt aangepast: Liechtenstein wordt vrijgesteld van de verplichtingen die uit deze richtlijn voortvloeien, met uitzondering van de verplichting om de industriële prijsgegevens mee te delen voor industriële eindverbruikers voor verbruiksschijf IC voor elektriciteit en voor industriële eindverbruikers voor verbruiksschijf I3 voor gas. Deze gegevens (drie prijsniveaus: de prijzen exclusief belastingen en heffingen; de prijzen exclusief btw en andere terugvorderbare belastingen; de prijzen inclusief alle belastingen, heffingen en btw) moeten twee keer per jaar worden verstrekt, binnen twee maanden na de referentieperiode en met gebruikmaking van de door Eurostat verstrekte vragenlijsten.”. Artikel 3 De in het EER-supplement bij het Publicatieblad van de Europese Unie bekend te maken teksten in de IJslandse en de Noorse taal van Richtlijn 2008/92/EG zijn authentiek. Artikel 4 Dit besluit treedt in werking op …, op voorwaarde dat alle in artikel 103, lid 1, van de EER-overeenkomst bedoelde kennisgevingen hebben plaatsgevonden ( *1 ) . Artikel 5 Dit besluit wordt bekendgemaakt in het EER-gedeelte van en het EER-supplement bij het Publicatieblad van de Europese Unie . Gedaan te Brussel, Voor het Gemengd Comité van de EER De voorzitter De secretarissen van het Gemengd Comité van de EER ( 1 ) PB L 298 van 7.11.2008, blz. 9 . ( 2 ) PB L 185 van 17.7.1990, blz. 16 . ( *1 ) [Geen grondwettelijke vereisten aangegeven.] [Grondwettelijke vereisten aangegeven.]",
  "source": "EUR LEX"
}