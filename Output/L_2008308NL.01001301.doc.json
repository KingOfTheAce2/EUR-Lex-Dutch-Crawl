{
  "url": "http://www.w3.org/1999/xhtml\">",
  "content": "L_2008308NL.01001301.xml 19.11.2008 NL Publicatieblad van de Europese Unie L 308/13 VERORDENING (EG) N r. 1143/2008 VAN DE COMMISSIE van 13 november 2008 tot indeling van bepaalde goederen in de gecombineerde nomenclatuur DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name op artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen te worden vastgesteld voor de indeling van de in de bijlage bij de onderhavige verordening opgenomen goederen. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die geheel of gedeeltelijk of met toevoeging van onderverdelingen op de gecombineerde nomenclatuur is gebaseerd en die bij specifieke Gemeenschapswetgeving is vastgesteld met het oog op de toepassing van tariefmaatregelen en andere maatregelen in het kader van het goederenverkeer. (3) Volgens deze algemene regels moeten de in kolom 1 van de tabel in de bijlage omschreven goederen worden ingedeeld onder de in kolom 2 vermelde GN-code volgens de in kolom 3 genoemde motivering. (4) Er dient te worden bepaald dat de verkrijger van een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, deze inlichting voor een periode van drie maanden mag blijven gebruiken uit hoofde van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De bepalingen van deze verordening zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De goederen die zijn omschreven in kolom 1 van de tabel in de bijlage worden onder de in kolom 2 van die tabel vermelde GN-code in de gecombineerde nomenclatuur ingedeeld. Artikel 2 Op de door de douaneautoriteiten van de lidstaten verstrekte bindende tariefinlichting die niet in overeenstemming is met de bepalingen van de onderhavige verordening, kan gedurende drie maanden, overeenkomstig de bepalingen van artikel 12, lid 6, van Verordening (EEG) nr. 2913/92, een beroep worden gedaan. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 november 2008. Voor de Commissie László KOVÁCS Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een set opgemaakt voor de verkoop in het klein, en bestaande uit: — een apparaat met elektronische componenten in de vorm van een sigaret; — twee patronen; — twee oplaadbare lithiumbatterijen, en — een batterijlader. Het apparaat bestaat uit een roestvrijstalen behuizing met een micro-elektronische schakeling, een hooggevoelige sensor, een houder voor batterijen en een houder voor het plaatsen van een patroon. Elk patroon is samengesteld uit een inhaleertoestel en een ampul. De ampul bevat nicotine, een sigarettengeurstof en gebruikelijke voedingsstoffen. Zowel het inhaleertoestel als de ampul zijn voor eenmalig gebruik. Wanneer de elektronische schakeling door inhalatie wordt geactiveerd, wordt de nicotineverdunner verstoven en wordt daarmee „rook” aangemaakt, die door de roker wordt geïnhaleerd. 8543 70 90 De indeling is vastgesteld op basis van de algemene regels 1, 3 onder b) en 6 voor de interpretatie van de gecombineerde nomenclatuur en de tekst van de GN-codes 8543, 8543 70 en 8543 70 90. Het deel dat de set zijn wezenlijke karakter verleent, is het elektronische apparaat omdat het de elektronische schakeling is die de verstuiving van de nicotineverdunner opstart en daarmee „rook” aanmaakt die door de roker wordt geïnhaleerd. Indeling onder post 8424 is uitgesloten omdat het apparaat geen mechanisch toestel is voor het spuiten, verspreiden of verstuiven van vloeistoffen. Het elektronische apparaat wordt aangemerkt als een elektrisch apparaat met een eigen functie, dat niet wordt genoemd of niet wordt begrepen in hoofdstuk 85. Op basis van algemene regel 3, onder b), moet de set dan ook worden ingedeeld onder post 8543 (zie de GS-toelichting op post 8543, derde alinea).",
  "source": "EUR LEX"
}