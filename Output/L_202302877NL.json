{
  "url": "http://www.w3.org/1999/xhtml\">",
  "content": "L_202302877NL.000101.fmx.xml Publicatieblad van de Europese Unie NL Serie L 2023/2877 19.12.2023 VERORDENING (EU) 2023/2877 VAN DE RAAD van 18 december 2023 tot wijziging van Verordening (EU) nr. 36/2012 betreffende beperkende maatregelen in het licht van de situatie in Syrië DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Op 31 mei 2013 heeft de Raad Besluit 2013/255/GBVB ( 1 ) vastgesteld, en op 18 januari 2012 Verordening (EU) nr. 36/2012 ( 2 ) als gevolg van de aanneming van conclusies waarin de Raad het geweld en de wijdverbreide en systematische grove schendingen van de mensenrechten in Syrië had veroordeeld. (2) De tragische aardbeving van 6 februari 2023 heeft de reeds erbarmelijke omstandigheden in het land verergerd en het lijden van de Syrische bevolking vergroot. (3) In zijn conclusies van 9 februari 2023 heeft de Europese Raad bevestigd dat de Unie bereid is verdere bijstand te verlenen om het lijden in alle getroffen regio’s te verzachten. De Europese Raad heeft alle partijen bij het conflict opgeroepen de humanitaire toegang te garanderen tot de slachtoffers van de aardbeving in Syrië, ongeacht waar zij zich bevinden, en heeft de humanitaire gemeenschap, onder auspiciën van de Verenigde Naties, opgeroepen om snel hulp te verlenen. (4) De beperkende maatregelen van de Unie, met inbegrip van die welke zijn vastgesteld in het licht van de situatie in Syrië, zijn niet bedoeld om de verlening van humanitaire hulp aan personen in nood te belemmeren. De handel tussen de Unie en Syrië wordt in de meeste sectoren, waaronder de sectoren levensmiddelen en geneesmiddelen, niet beperkt door de beperkende maatregelen die de Raad in het licht van de situatie in Syrië heeft vastgesteld. Voor individuele maatregelen gelden bovendien uitzonderingen op grond waarvan tegoeden en economische middelen ter beschikking kunnen worden gesteld van aangewezen personen en entiteiten indien die tegoeden of economische middelen uitsluitend tot doel hebben humanitaire hulp in Syrië of bijstand aan de burgerbevolking in Syrië te verstrekken. In bepaalde gevallen is voorafgaande toestemming vereist van de bevoegde nationale autoriteit. (5) Op 23 februari 2023 heeft de Raad Besluit (GBVB) 2023/408 ( 3 ) en Verordening (EU) 2023/407 ( 4 ) vastgesteld, waarin is voorzien in een vrijstelling met betrekking tot zowel de bevriezing van vermogensbestanddelen van aangewezen natuurlijke personen, rechtspersonen en entiteiten als de beperkingen op de terbeschikkingstelling van tegoeden en economische middelen aan die natuurlijke personen, rechtspersonen en entiteiten. De Raad heeft besloten dat die vrijstelling van toepassing moet zijn ten behoeve van internationale organisaties en een aantal omschreven categorieën actoren die betrokken zijn bij humanitaire activiteiten, voor een aanvankelijke periode van zes maanden, tot en met 24 augustus 2023. Op 14 juli 2023 heeft de Raad Besluit (GBVB) 2023/1467 ( 5 ) en Verordening (EU) 2023/1462 ( 6 ) vastgesteld, waarbij die vrijstelling tot en met 24 februari 2024 werd verlengd. (6) Om te reageren op de aanhoudende urgentie van de humanitaire crisis in Syrië, die door de aardbeving is verergerd, en om snelle hulpverlening te vergemakkelijken en voorspelbaarheid en rechtszekerheid te bieden aan een aantal omschreven categorieën actoren die betrokken zijn bij humanitaire activiteiten in Syrië die de bij Besluit (GBVB) 2023/408 en Verordening (EU) 2023/407 vastgestelde vrijstelling genieten, is het passend die vrijstelling te verlengen tot en met 1 juni 2024, in overeenstemming met de huidige einddatum van de toepassing van Besluit 2013/255/GBVB. (7) De in deze verordening opgenomen wijzigingen vallen onder het toepassingsgebied van het Verdrag en derhalve is regelgeving op het niveau van de Unie noodzakelijk voor de uitvoering ervan, met name om te garanderen dat zij in alle lidstaten uniform worden toegepast. (8) Verordening (EU) nr. 36/2012 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 In artikel 16 bis, lid 1, van Verordening (EU) nr. 36/2012 wordt de datum “24 februari 2024” vervangen door “1 juni 2024”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 december 2023. Voor de Raad De voorzitter T. RIBERA RODRÍGUEZ ( 1 ) Besluit 2013/255/GBVB van de Raad van 31 mei 2013 betreffende beperkende maatregelen tegen Syrië ( PB L 147 van 1.6.2013, blz. 14 ). ( 2 ) Verordening (EU) nr. 36/2012 van de Raad van 18 januari 2012 betreffende beperkende maatregelen in het licht van de situatie in Syrië en tot intrekking van Verordening (EU) nr. 442/2011 ( PB L 16 van 19.1.2012, blz. 1 ). ( 3 ) Besluit (GBVB) 2023/408 van de Raad van 23 februari 2023 tot wijziging van Besluit 2013/255/GBVB betreffende beperkende maatregelen in het licht van de situatie in Syrië ( PB L 56 I van 23.2.2023, blz. 4 ). ( 4 ) Verordening (EU) 2023/407 van de Raad van 23 februari 2023 tot wijziging van Verordening (EU) nr. 36/2012 betreffende beperkende maatregelen in het licht van de situatie in Syrië ( PB L 56I van 23.2.2023, blz. 1 ). ( 5 ) Besluit (GBVB) 2023/1467 van de Raad van 14 juli 2023 tot wijziging van Besluit 2013/255/GBVB betreffende beperkende maatregelen in het licht van de situatie in Syrië ( PB L 180 van 17.7.2023, blz. 41 ). ( 6 ) Verordening (EU) 2023/1462 van de Raad van 14 juli 2023 tot wijziging van Verordening (EU) nr. 36/2012 betreffende beperkende maatregelen in het licht van de situatie in Syrië ( PB L 180 van 17.7.2023, blz. 8 ). ELI: http://data.europa.eu/eli/reg/2023/2877/oj ISSN 1977-0758 (electronic edition)",
  "source": "EUR LEX"
}