{
  "url": "http://www.w3.org/1999/xhtml\">",
  "content": "L_2014138NL.01007001.xml 13.5.2014 NL Publicatieblad van de Europese Unie L 138/70 UITVOERINGSVERORDENING (EU) Nr. 486/2014 VAN DE COMMISSIE van 12 mei 2014 tot intrekking van de goedkeuring van de werkzame stof fenbutatinoxide, overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen, en tot wijziging van Uitvoeringsverordening (EU) nr. 540/2011 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 21, lid 3, tweede alternatief, en artikel 78, lid 2, Overwegende hetgeen volgt: (1) Richtlijn 2011/30/EU van de Commissie ( 2 ) heeft fenbutatinoxide als werkzame stof opgenomen in bijlage I bij Richtlijn 91/414/EEG van de Raad ( 3 ) op voorwaarde dat de betrokken lidstaten ervoor zorgen dat de aanvrager op wiens verzoek fenbutatinoxide is opgenomen uiterlijk op 31 mei 2013 nadere bevestigende informatie over de mogelijke genotoxische werking en ecotoxicologische relevantie van de onzuiverheid SD 31723 en van de spectra, stabiliteit van de opslag en analysemethoden bij de formulering verstrekt. (2) De in bijlage I bij Richtlijn 91/414/EEG opgenomen werkzame stoffen worden geacht te zijn goedgekeurd krachtens Verordening (EG) nr. 1107/2009 en zijn opgenomen in deel A van de bijlage bij Uitvoeringsverordening (EU) nr. 540/2011 van de Commissie ( 4 ) . (3) De aanvrager op wiens verzoek fenbutatinoxide is goedgekeurd heeft geen nadere bevestigende informatie verstrekt voor de vermelde uiterste datum van 31 mei 2013. Bij brief van 27 juni 2013 had hij de Commissie reeds kennis gegeven van haar voornemen om dergelijke informatie niet te verstrekken. (4) Het is derhalve passend om de goedkeuring van fenbutatinoxide in te trekken. (5) Richtlijn 2011/30/EU moet daarom worden ingetrokken. (6) De bijlage bij Uitvoeringsverordening (EU) nr. 540/2011 moet daarom dienovereenkomstig worden gewijzigd. (7) De lidstaten moet voldoende tijd worden gegund om de toelatingen voor gewasbeschermingsmiddelen die fenbutatinoxide bevatten, in te trekken. (8) Als de lidstaten overeenkomstig artikel 46 van Verordening (EG) nr. 1107/2009 een respijtperiode toekennen voor gewasbeschermingsmiddelen die fenbutatinoxide bevatten, moet deze periode uiterlijk achttien maanden na de inwerkingtreding van deze verordening aflopen. (9) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE VERORDENING VASTGESTELD: Artikel 1 Intrekking van de goedkeuring De goedkeuring van de werkzame stof fenbutatinoxide wordt ingetrokken. Artikel 2 Intrekking van Richtlijn 2011/30/EU Richtlijn 2011/30/EU wordt ingetrokken. Artikel 3 Wijziging van Uitvoeringsverordening (EU) nr. 540/2011 In deel B van de bijlage bij Uitvoeringsverordening (EU) nr. 540/2011, rij 331, wordt fenbutatinoxide geschrapt. Artikel 4 Overgangsmaatregelen De lidstaten trekken alle toelatingen van gewasbeschermingsmiddelen die de werkzame stof fenbutatinoxide bevatten op 2 december 2014 in. Artikel 5 Respijt periode Een door de lidstaten overeenkomstig artikel 46 van Verordening (EG) nr. 1107/2009 toegekende respijtperiode moet zo kort mogelijk zijn en uiterlijk op 2 december 2015 aflopen. Artikel 6 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 mei 2014. Voor de Commissie De voorzitter José Manuel BARROSO ( 1 ) PB L 309 van 24.11.2009, blz. 1 . ( 2 ) Richtlijn 2011/30/EU van de Commissie van 7 maart 2011 tot wijziging van Richtlijn 91/414/EEG van de Raad om fenbutatinoxide als werkzame stof op te nemen en tot wijziging van Besluit 2008/934/EG van de Commissie ( PB L 61 van 8.3.2011, blz. 14 ). ( 3 ) Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( PB L 230 van 19.8.1991, blz. 1 ). ( 4 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ).",
  "source": "EUR LEX"
}