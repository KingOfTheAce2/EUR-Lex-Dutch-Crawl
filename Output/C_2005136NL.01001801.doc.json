{
  "url": "http://www.w3.org/1999/xhtml\">",
  "content": "C_2005136NL.01001801.xml 3.6.2005 NL Publicatieblad van de Europese Unie C 136/18 ADVIES VAN DE RAAD van 17 februari 2005 over het geactualiseerde stabiliteitsprogramma van Italië, 2004-2008 (2005/C 136/07) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid ( 1 ) , en met name op artikel 5, lid 3, Gezien de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: (1) Op 17 februari 2005 heeft de Raad het geactualiseerde stabiliteitsprogramma van Italië voor de periode 2004-2008 behandeld. Het programma voldoet gedeeltelijk aan de gegevensvereisten van de gedragscode voor de inhoud en de vorm van de stabiliteits- en convergentieprogramma's. Om exact te kunnen beoordelen volgens welk pad de aanpassing verloopt en wat de samenstelling ervan is, zou informatie nodig zijn over de aanvullende maatregelen waarin voorzien wordt om de begrotingsdoelstellingen voor 2006 en daarna te verwezenlijken. Italië wordt dan ook verzocht zich volledig naar de voorschriften van de gedragscode te voegen. (2) In het macro-economische scenario dat aan het programma ten grondslag ligt, wordt rekening gehouden met de medio 2004 beschikbare informatie. Verwacht wordt dat de reële groei van het BBP zal aantrekken van 1,2 % in 2004 tot 2,1 % in 2005 en gedurende de rest van de programmaperiode gemiddeld ongeveer 2,3 % zal bedragen. Afgaande op de thans voorhanden zijnde informatie lijkt dit scenario op een wat te rooskleurige groeihypothese te zijn gebaseerd omdat i) de voor 2005 voorspelde groei zich in de buurt van de bovengrens van de thans gangbare prognoses bevindt, en ii) de verwachte groei-ontwikkeling op middellange termijn vrij optimistisch lijkt te zijn ingeschat. De programmaprognoses voor het aan de hand van de deflator van het BBP gemeten prijsverloop lijken realistisch ( 2 ) . (3) Het programma mikt op een geleidelijke reductie van het verwachte feitelijke nominale begrotingstekort van 2,9 % van het BBP in 2004 tot 0,9 % van het BBP in 2008, waarbij voor 2005 een tekortdoelstelling van 2,7 % van het BBP wordt gehanteerd. Met het programma wordt derhalve niet langer een begrotingssituatie nagestreefd die op middellange termijn vrijwel in evenwicht is of een overschot vertoont. Voorspeld wordt dat het conjunctuurgezuiverde begrotingssaldo er in de loop van de programmaperiode, dank zij permanente maatregelen, met 1,1 procentpunt op vooruit zal gaan, waarbij wordt aangenomen dat de aanpassing overwegend in 2006 zal plaatsvinden (0,5 procentpunt). Alhoewel er in 2005 geen verbetering van het conjunctuurgezuiverde begrotingssaldo wordt verwacht, zal een groot deel van de eenmalige maatregelen door permanente worden vervangen. In vergelijking met het vorige geactualiseerde programma liggen de nominale tekortcijfers ruim een procentpunt hoger en is de geplande aanpassing tegen de achtergrond van een iets minder gunstig macro-economisch scenario naar het einde van de programmaperiode verschoven. Aangezien het conjunctuurklimaat, zoals gemeten aan de hand van de output gap, echter vrijwel ongewijzigd blijft, mag ervan worden uitgegaan dat het grootste deel van de herziening van het tekortcijfer van structurele aard is. (4) Er bestaat een risico dat de begrotingsresultaten slechter uitvallen dan in het programma wordt verwacht. Wat met name 2005 betreft, waarvoor de marges eng zijn, is het niet uitgesloten dat wegens de lager dan geraamde economische groei, geringe afwijkingen van de geplande begrotingscorrectie ten belope van meer dan 2 % van het BBP, de met sommige eenmalige maatregelen verband houdende risico's en de mogelijke herindeling van de met het wegenonderhoud belaste onderneming ANAS de referentiewaarde van 3 % van het BBP wordt overschreden. Voor 2006 en daarna kan het, gezien de in het verleden opgedane ervaring, niet worden uitgesloten dat de omvang van de benodigde begrotingsaanpassing om de in het programma vervatte doelstellingen te halen, is onderschat. In het licht van deze risicobeoordeling lijkt het in het programma beschreven begrotingsbeleid geen toereikende veiligheidsmarge te bieden om ten minste tot 2006 te voorkomen dat de tekortdrempel van 3 % van het BBP bij normale macro-economische schommelingen wordt overschreden. De marge is evenmin groot genoeg om te waarborgen dat de in het stabiliteits- en groeipact vastgelegde middellangetermijndoelstelling van een begrotingssituatie die vrijwel in evenwicht is of een overschot vertoont, tegen het einde van de programmaperiode wordt gehaald. (5) In 2004 zou de schuldquote naar schatting 106 % van het BBP hebben bedragen, hetgeen slechts iets minder is dan in 2003 en aanzienlijk meer dan de in het Verdrag vastgelegde referentiewaarde van 60 % van het BBP. In het programma wordt voorspeld dat de schuldquote vooral als gevolg van een ambitieus privatiseringsplan in combinatie met een verbeterend primair saldo en een aantrekkende economische groei over de gehele programmaperiode met meer dan 8 procentpunt zal teruglopen. Schuldverhogende operaties onder de lijn ten belope van gemiddeld ruim 2 procentpunt van het BBP per jaar staan een sneller tempo van de schuldafbouw in de weg. De schuldontwikkeling kan minder gunstig uitvallen dan verwacht met name gezien de bovenbeschreven risico's die aan de begrotingsdoelstellingen verbonden zijn en de blijvende onzekerheid aangaande de aanpassingen van de „stock flow”. (6) Wat de houdbaarheid van de openbare financiën op lange termijn betreft, lijkt Italië zich in de gevarenzone te bevinden. De aanneming in 2004 van een pensioenhervorming is echter een belangrijke stap voorwaarts voor het aanpakken van de gevolgen van de vergrijzing, en zal mede de situatie in Italië op dit punt verbeteren. Italië zou zich in een relatief gunstige positie kunnen bevinden als de begrotingsdoelstellingen volledig worden gerealiseerd, de pensioenhervorming de verwachte bezuinigingen oplevert, en elke afwijking van de strategie van het boeken van omvangrijke lopende primaire overschotten, die daadwerkelijk leidt tot een snelle schuldvermindering, onmiddellijk wordt gecorrigeerd. (7) Het economisch beleid zoals dat in het programma wordt uiteengezet, spoort gedeeltelijk met de landenspecifieke globale richtsnoeren voor het economisch beleid op het gebied van de openbare financiën. Ten eerste wordt met het programma geen begrotingssituatie nagestreefd die op middellange termijn vrijwel in evenwicht is of een overschot vertoont. Ten tweede garanderen de begrotingsdoelstellingen niet dat het conjunctuurgezuiverde saldo met ten minste 0,5 procentpunt per jaar verbetert, alhoewel erkend wordt dat de verbetering van het structureel saldo (zonder de eenmalige maatregelen) gemiddeld 0,5 procentpunt van het BBP per jaar bedraagt. Ten derde wordt de belastingverlaging in 2005 deels gefinancierd door middel van tijdelijke maatregelen. Ten slotte verstrekt het programma niet voldoende informatie over de werking van de mechanismen voor de versterking van de uitgavendiscipline en vermeldt het geen duidelijke financieringsbron voor regionale uitgaven. Gezien deze beoordeling acht de Raad het wenselijk dat Italië: i) het nodige doet om het voor 2005 vastgestelde streefcijfer voor het tekort te verwezenlijken; ii) in 2006 en in de daaropvolgende jaren de nodige structurele inspanningen levert om tegen het einde van de programmaperiode een begrotingssituatie tot stand te brengen die vrijwel in evenwicht is; en iii) ervoor zorgt dat de schuldquote in een sneller tempo afneemt in de richting van de in het Verdrag vastgelegde referentiewaarde van 60 % van het BBP, waarbij bijzondere aandacht wordt besteed aan andere factoren dan het vorderingentekort die tot de verandering in het schuldniveau bijdragen. Vergelijking tussen de belangrijkste macro-economische en budgettaire prognoses 2004 2005 2006 2007 2008 Reëel BBP (Verandering in %) SP 2004 1,2 2,1 2,2 2,3 2,3 COM okt. 2004 1,3 1,8 1,8 — — SP 2003 1,9 2,2 2,5 2,6 HICP-inflatie (%) SP 2004 ( 3 ) 2,2 1,6 1,5 1,4 1,4 COM okt. 2004 2,3 2,3 2,0 — — SP 2003 1,8 1,5 1,4 1,4 — Overheidssaldo (% van het BBP) SP 2004 -2,9 -2,7 -2,0 -1,4 -0,9 COM okt. 2004 -3,0 -3,0 -3,6 — — SP 2003 -2,2 -1,5 -0,7 0,0 — Primair saldo (% van het BBP) SP 2004 2,4 2,4 3,3 4,0 4,7 COM okt. 2004 2,0 2,1 1,5 — — SP 2003 2,9 3,5 4,4 5,1 — Conjunctuurgezuiverd saldo (% van het BBP) SP 2004 ( 4 ) -2,1 -2,1 -1,6 -1,2 -1,0 COM okt. 2004 -2,4 -2,6 -3,4 — — SP 2003 ( 4 ) -1,6 -1,0 -0,4 0,1 — Bruto overheidsschuld (% van het BBP) SP 2004 106,0 104,1 101,9 99,2 98,0 COM okt. 2004 106,0 104,6 104,4 — — SP 2003 105,0 103,0 100,9 98,6 — Stabiliteitsprogramma (SP); najaarsprognoses 2004 van de diensten van de Commissie (COM); berekeningen van de diensten van de Commissie. ( 1 ) PB L 209 van 2.8.1997, blz. 1 . ( 2 ) De in het programma opgenomen cijfers voor de HICP-inflatie zijn geen prognoses maar referentiewaarden die over het algemeen bedoeld zijn om te worden gebruikt in het kader van het loononderhandelingsproces. ( 3 ) Geplande inflatie vanaf 2005. ( 4 ) Berekeningen van de diensten van de Commissie op basis van de informatie in het programma. Bronnen: Stabiliteitsprogramma (SP); najaarsprognoses 2004 van de diensten van de Commissie (COM); berekeningen van de diensten van de Commissie.",
  "source": "EUR LEX"
}