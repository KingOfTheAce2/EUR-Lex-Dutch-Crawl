{
  "url": "http://www.w3.org/1999/xhtml\">",
  "content": "L_2022122NL.01003301.xml 25.4.2022 NL Publicatieblad van de Europese Unie L 122/33 BESLUIT (EU) 2022/675 VAN DE RAAD van 11 april 2022 betreffende het namens de Europese Unie in te nemen standpunt op de 57e zitting van de Commissie van deskundigen betreffende het spoorwegvervoer van gevaarlijke goederen van de Intergouvernementele Organisatie voor het internationale spoorwegvervoer met betrekking tot bepaalde wijzigingen in aanhangsel C van het Verdrag betreffende het internationale spoorwegvervoer DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Unie is bij Besluit 2013/103/EU van de Raad ( 1 ) toegetreden tot het Verdrag betreffende het internationale spoorwegvervoer van 9 mei 1980 (“Cotif”), als gewijzigd bij het Protocol van Vilnius van 3 juni 1999. (2) Overeenkomstig artikel 6 van het Cotif worden het internationale spoorverkeer en de toelating van spoorwegmaterieel tot gebruik in het internationale verkeer geregeld door de in dat artikel genoemde regels, met name het “reglement betreffende het internationale spoorwegvervoer van gevaarlijke goederen (RID)”, dat is opgenomen in aanhangsel C van het Cotif. (3) Bij Richtlijn 2008/68/EG van het Europees Parlement en de Raad ( 2 ) zijn vereisten vastgesteld voor het vervoer van gevaarlijke goederen over de weg, het spoor en de binnenwateren in of tussen de lidstaten, onder verwijzing naar het RID. (4) Op grond van artikel 13, § 1, punt d), en artikel 33, § 5, van het Cotif kan de Commissie van deskundigen voor het vervoer van gevaarlijke goederen (“Commissie van RID-deskundigen”) van de Intergouvernementele Organisatie voor het internationale spoorwegvervoer (“OTIF”) de bijlage bij het RID wijzigen. (5) De Commissie van RID-deskundigen is voornemens tijdens haar 57e zitting op 24 mei 2022 wijzigingen vast te stellen teneinde de bijlage bij het RID aan te passen aan de wetenschappelijke en technische vooruitgang. (6) Het is passend het standpunt te bepalen dat namens de Unie moet worden ingenomen in de Commissie van RID-deskundigen, aangezien de wijzigingen van het RID voor de Unie bindend zullen zijn. (7) De voorgestelde wijzigingen hebben tot doel veilig en efficiënt vervoer van gevaarlijke goederen te waarborgen, rekening houdend met de technische en wetenschappelijke vooruitgang in de sector en de ontwikkeling van nieuwe stoffen en goederen die tijdens het vervoer een gevaar kunnen opleveren. (8) De voorgestelde wijzigingen worden passend geacht voor het veilig vervoer van gevaarlijke goederen op een kosteneffectieve wijze en kunnen daarom worden ondersteund. (9) Kleine wijzigingen van de in de bijlage bedoelde documenten moeten wellicht op technisch niveau worden overeengekomen tijdens de 14e zitting van de permanente werkgroep van de Commissie van RID-deskundigen op 23 mei 2022, onder meer op basis van aanbevelingen van de gezamenlijke vergadering van de Commissie van RID-deskundigen en de werkgroep vervoer van gevaarlijke goederen van de Economische Commissie van de Verenigde Naties voor Europa, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen op de 57e zitting van de Commissie van deskundigen betreffende het spoorwegvervoer van gevaarlijke goederen (“Commissie van RID-deskundigen”) van de Intergouvernementele Organisatie voor het internationale spoorwegvervoer in het kader van het Verdrag betreffende het internationale spoorwegvervoer van 9 mei 1980, als gewijzigd door het Protocol van Vilnius van 3 juni 1999, is opgenomen in de bijlage bij dit besluit. De vertegenwoordigers van de Unie in de Commissie van RID-deskundigen kunnen kleine wijzigingen van de in de bijlage genoemde documenten goedkeuren zonder nader besluit van de Raad. Artikel 2 De besluiten van de Commissie van RID-deskundigen worden na de vaststelling ervan bekendgemaakt in het Publicatieblad van de Europese Unie , met vermelding van de datum van inwerkingtreding. Artikel 3 Dit besluit treedt in werking op de datum van de vaststelling ervan. Gedaan te Luxemburg, 11 april 2022. Voor de Raad De voorzitter J. BORRELL FONTELLES ( 1 ) Besluit 2013/103/EU van de Raad van 16 juni 2011 betreffende de ondertekening en sluiting van de Overeenkomst tussen de Europese Unie en de Intergouvernementele Organisatie voor het internationale spoorwegvervoer tot toetreding van de Europese Unie tot het Verdrag betreffende het internationale spoorwegvervoer (Cotif) van 9 mei 1980, zoals gewijzigd bij het Protocol van Vilnius van 3 juni 1999 ( PB L 51 van 23.2.2013, blz. 1 ). ( 2 ) Richtlijn 2008/68/EG van het Europees Parlement en de Raad van 24 september 2008 betreffende het vervoer van gevaarlijke goederen over land ( PB L 260 van 30.9.2008, blz. 13 ). BIJLAGE Voorstel Referentiedocument Versie Opmerkingen Standpunt van de EU 1. OTIF/RID/CE/GTP/2021/2 Afstemming tussen de Overeenkomst betreffende het internationale vervoer van gevaarlijke goederen over de weg, gesloten te Genève op 30 september 1957 (ADR) en het RID om nieuwe middelen van omsluiting op te nemen in het model voor ongevallenrapportage Technische consensus binnen de permanente werkgroep van de Commissie van RID-deskundigen voor de vaststelling van de tekst als gewijzigd Akkoord 2. OTIF/RID/CE/GTP/2021/3 en OTIF/RID/CE/GTP/2021/INF.3 Afstemming tussen het ADR en het RID van de voorschriften betreffende de weergegeven informatie Technische consensus binnen de permanente werkgroep van de Commissie van RID-deskundigen voor de vaststelling van de tekst als gewijzigd Akkoord 3. OTIF/RID/CE/GTP/2021/4 Plaatsing van veiligheidskleppen op tanks voor ontvlambare vloeibare gassen Technische consensus binnen de permanente werkgroep van de Commissie van RID-deskundigen voor de vaststelling van de tekst als gewijzigd Akkoord 4. OTIF/RID/CE/GTP/2021/5 Geconsolideerde teksten die in 2020 en 2021 zijn aangenomen door de gezamenlijke vergadering en in november 2020 door de permanente werkgroep van de commissie van deskundigen van het RID Technische consensus binnen de permanente werkgroep van de Commissie van RID-deskundigen voor de vaststelling van de tekst als gewijzigd Akkoord 5. OTIF/RID/CE/GTP/2021/6 Afstemming tussen het ADR en het RID, onder meer wat betreft het ontwerp, de constructie en de eerste inspectie en beproeving van niet-VN-drukrecipiënten die zijn ontworpen, vervaardigd en getest volgens de normen waarnaar wordt verwezen Technische consensus binnen de permanente werkgroep van de Commissie van RID-deskundigen voor de vaststelling van de tekst als gewijzigd Akkoord 6. OTIF/RID/CE/GTP/2021/INF.4 Overgangsmaatregel met betrekking tot punt 6.8.2.4.6 (procedures die door de bevoegde instantie worden gebruikt voor de erkenning van deskundigen, de uitvoering van inspecties van tankwagons en voor de wederzijdse erkenning van dergelijke inspecties) Technische consensus binnen de permanente werkgroep van de Commissie van RID-deskundigen voor de vaststelling van de tekst als gewijzigd Akkoord 7. OTIF/RID/CE/GTP/2021/INF.11 Voorstellen voor de aanpassing van hoofdstuk 6.8 van het RID teneinde ook extra grote tankcontainers in aanmerking te nemen Technische consensus binnen de permanente werkgroep van de Commissie van RID-deskundigen voor de vaststelling van de tekst als gewijzigd Akkoord Alle voornoemde documenten zijn beschikbaar op de website van de OTIF (http://otif.org/en/?page_id=1119) en moeten worden geacht te zijn gewijzigd zoals in november 2021 besproken door de permanente werkgroep van de commissie van RID-deskundigen en weergegeven in bijlage I bij document OTIF/RID/CE/GTP/2021-A (Eindrapport van de 13e zitting van de permanente werkgroep van RID-deskundigen — Genève/hybride, 15 tot en met 18 november 2021), eveneens beschikbaar op de website van de OTIF (http://otif.org/en/?page_id=254).",
  "source": "EUR LEX"
}