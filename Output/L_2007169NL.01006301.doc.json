{
  "url": "http://www.w3.org/1999/xhtml\">",
  "content": "L_2007169NL.01006301.xml 29.6.2007 NL Publicatieblad van de Europese Unie L 169/63 BESLUIT VAN DE COMMISSIE van 21 juni 2007 inzake de deelneming van de Commissie van de Europese Gemeenschappen aan het Internationale Forum voor biobrandstoffen (2007/446/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Overwegende hetgeen volgt: (1) De Europese Gemeenschap heeft als doelstellingen voor de energiesector vastgesteld dat de voorzieningszekerheid moet worden verbeterd en duurzame energieproductie en -gebruik moeten worden bereikt, met inbegrip van een vermindering van broeikasgasemissies door energieverbruik. Het biobrandstoffenbeleid van de Europese Gemeenschap streeft deze twee doelstellingen na. (2) In de context van haar internationale samenwerking met internationale partners neemt de Commissie actief deel aan energiedialogen en andere vormen van samenwerking op energiegebied. (3) Brazilië heeft het Internationale Forum voor biobrandstoffen opgericht om de internationale markt voor duurzame biobrandstoffen te stimuleren, ervaringen uit te wisselen en nauwere samenwerking tot stand te brengen met betrekking tot normen en codes om de handel in biobrandstoffen te bevorderen en samenwerking bij onderzoek te intensifiëren. Het Internationale Forum voor biobrandstoffen zal in een eerste stadium uit zes deelnemers bestaan (de regeringen van Brazilië, de Verenigde Staten, India, China en Zuid-Afrika en de Commissie van de Europese Gemeenschappen). (4) De president van Brazilië heeft in een brief van 10 juli 2006 aan voorzitter Barroso de Commissie uitgenodigd om zich bij het Internationale Forum voor biobrandstoffen aan te sluiten. (5) Door hieraan deel te nemen zal de Commissie relevante activiteiten, waaronder ook onderzoek, beter kunnen coördineren met die van andere ontwikkelde en ontwikkelingslanden. (6) Het Internationale Forum voor biobrandstoffen voert geen eigen projecten uit en vraagt geen financiële bijdragen tot gemeenschappelijke begrotingen, BESLUIT: Artikel 1 De Commissie van de Europese Gemeenschappen, hierna „de Commissie” genoemd, zal als lid deelnemen aan het Internationale Forum voor biobrandstoffen. Artikel 2 Het lid van de Commissie voor energie of zijn aangewezen vertegenwoordiger wordt gemachtigd de Verklaring over het Internationale Forum voor biobrandstoffen namens de Commissie te ondertekenen en de Commissie ter voorbereiding daarvan te vertegenwoordigen. Gedaan te Brussel, 21 juni 2007. Voor de Commissie Andris PIEBALGS Lid van de Commissie",
  "source": "EUR LEX"
}