{
  "url": "http://www.w3.org/1999/xhtml\">",
  "content": "L_202500107NL.000101.fmx.xml Publicatieblad van de Europese Unie NL L-serie 2025/107 24.1.2025 UITVOERINGSBESLUIT (EU) 2025/107 VAN DE COMMISSIE van 23 januari 2025 tot weigering van bescherming in de Unie van de in het Internationaal Register van oorsprongsbenamingen en geografische aanduidingen van de Akte van Genève ingeschreven oorsprongsbenaming “Emmentaler” DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/1753 van het Europees Parlement en de Raad van 23 oktober 2019 inzake de maatregelen van de Unie ingevolge haar toetreding tot de Akte van Genève bij de Overeenkomst van Lissabon betreffende oorsprongsbenamingen en geografische aanduidingen ( 1 ) , en met name artikel 7, lid 2, Overwegende hetgeen volgt: (1) Overeenkomstig artikel 5, leden 1 en 2, van de Akte van Genève kunnen de bevoegde autoriteiten van elke overeenkomstsluitende partij bij de Akte van Genève aanvragen tot internationale inschrijving van een oorsprongsbenaming of een geografische aanduiding indienen bij het Internationaal Bureau van de Wereldorganisatie voor de intellectuele eigendom, dat deze in het internationale register inschrijft overeenkomstig artikel 6 van de Akte van Genève. Overeenkomstig artikel 9 van de Akte van Genève moeten de andere overeenkomstsluitende partijen geregistreerde oorsprongsbenamingen en geografische aanduidingen in hun eigen rechtsstelsel beschermen, behoudens weigering, afstand, nietigverklaring of schrapping. (2) Overeenkomstig artikel 6, lid 4, van de Akte van Genève heeft het Internationaal Bureau van de Wereldorganisatie voor de intellectuele eigendom de Commissie er op 14 maart 2024 van in kennis gesteld dat de door Zwitserland gehanteerde naam “Emmentaler” in het kader van de Akte van Genève als oorsprongsbenaming was ingeschreven in het Internationaal Register van oorsprongsbenamingen en geografische aanduidingen. (3) Op grond van artikel 4, lid 2, van Verordening (EU) 2019/1753 is de internationale inschrijving van de oorsprongsbenaming “Emmentaler” bekendgemaakt in het Publicatieblad van de Europese Unie ( 2 ) , zodat er eventueel bezwaar tegen kon worden ingesteld. (4) Op grond van artikel 5 van Verordening (EU) 2019/1753 heeft de Commissie de internationale registratie van de oorsprongsbenaming “Emmentaler” getoetst aan de voorwaarden van dat artikel. (5) De Commissie ontving diverse ontvankelijke bezwaarschriften uit hoofde van artikel 6, lid 2, punt f), van Verordening (EU) 2019/1753 waarin werd gesteld dat de naam “Emmentaler” historisch en cultureel gezien verbonden is met een breder geografisch gebied dan alleen Zwitserland. (6) Dit wordt bevestigd door het feit dat drie in de Europese Unie als geografische aanduiding beschermde namen waarin “Emmentaler” of een taalkundige variant daarop voorkomt, verwijzen naar producten die buiten het grondgebied van Zwitserland worden geproduceerd: “Allgäuer Emmentaler” (BOB) uit Duitsland en “Emmental français est-central” (BGA) en “Emmental de Savoie” (BGA) uit Frankrijk. In al deze gevallen is de bescherming verleend aan de samengestelde naam en niet aan de naam “Emmentaler” op zich. (7) Met name vermelden Verordening (EG) nr. 1107/96 van de Commissie ( 3 ) , waarbij onder meer “Emmental français est-central” (BGA) en “Emmental de Savoie” (BGA) werden geregistreerd, en Verordening (EG) nr. 123/97 van de Commissie ( 4 ) , waarbij onder meer “Allgäuer Emmentaler” (BOB) werd geregistreerd, in de voetnoten die naar die namen verwijzen, uitdrukkelijk dat geen bescherming wordt gevraagd van de namen “Emmental” en “Emmentaler”. (8) In het licht van het bovenstaande wordt de naam “Emmentaler” op het grondgebied van de Unie beschouwd als een soortnaam. (9) De bescherming van de naam “Emmentaler”, die als oorsprongsbenaming uit Zwitserland is ingeschreven in het internationale register, moet daarom in de Unie worden geweigerd. (10) Aangezien zowel de EU als Frankrijk, Hongarije, Tsjechië, Portugal en Slowakije partij zijn bij de Akte van Genève en daar de lidstaten niet bevoegd zijn om te beslissen over de nationale bescherming van een oorsprongsbenaming, moet worden verduidelijkt dat de weigering geldt voor het gehele grondgebied van de Europese Unie en dat deze omwille van de duidelijkheid en consistentie ook in naam van die lidstaten als partijen bij de Akte van Genève ter kennis van de Wereldorganisatie voor de intellectuele eigendom moet worden gebracht. (11) Hoewel zij niet bevoegd zijn om besluiten te nemen over de nationale bescherming van de in het kader van de Akte van Genève geregistreerde oorsprongsbenamingen, moeten de lidstaten die partij zijn bij de Overeenkomst van Lissabon en nog niet zijn toegetreden tot de Akte van Genève, met het oog op een consistente bescherming van die benamingen op het gehele grondgebied van de Europese Unie, worden gemachtigd en verplicht om de Wereldorganisatie voor de intellectuele eigendom, indien zij tot de Akte van Genève toetreden, binnen een jaar na die toetreding in kennis te stellen van de weigering van de bescherming van de oorsprongsbenaming “Emmentaler”. (12) De maatregelen van dit besluit zijn in overeenstemming met het advies van het Comité kwaliteitsbeleid inzake landbouwproducten, wijn en gedistilleerde dranken uit hoofde van Verordening (EU) 2024/1143 van het Europees Parlement en de Raad ( 5 ) , HEEFT HET VOLGENDE BESLUIT VASTGESTELD: Artikel 1 De bescherming van de naam “Emmentaler”, die als oorsprongsbenaming is ingeschreven in het internationale register, wordt geweigerd in de Unie. Met de in de eerste alinea vermelde naam wordt een product aangeduid van de soort “Kaas”. Artikel 2 De in artikel 1 bedoelde weigering van bescherming geldt voor het gehele grondgebied van de Europese Unie. Deze wordt ook in naam van Frankrijk, Hongarije, Tsjechië, Portugal en Slowakije als partijen bij de Akte van Genève ter kennis gebracht van de Wereldorganisatie voor de intellectuele eigendom. Artikel 3 Bulgarije en Italië stellen de Wereldorganisatie voor de intellectuele eigendom binnen één jaar na hun toetreding tot de Akte van Genève in kennis van de weigering van bescherming van de oorsprongsbenaming “Emmentaler”. Artikel 4 Dit besluit treedt in werking op de dag van de bekendmaking ervan in het Publicatieblad van de Europese Unie . Het wordt ter kennis gebracht van de Wereldorganisatie voor intellectuele eigendom. Gedaan te Brussel, 23 januari 2025. Voor de Commissie De voorzitter Ursula VON DER LEYEN ( 1 ) PB L 271 van 24.10.2019, blz. 1 , ELI: http://data.europa.eu/eli/reg/2019/1753/oj . ( 2 ) PB C, C/2024/2686, 12.4.2024, ELI: http://data.europa.eu/eli/C/2024/2686/oj . ( 3 ) Verordening (EG) nr. 1107/96 van de Commissie van 12 juni 1996 betreffende de registratie van de geografische aanduidingen en oorsprongsbenamingen in het kader van de procedure van artikel 17 van Verordening (EEG) nr. 2081/92 van de Raad ( PB L 148 van 21.6.1996, blz. 1 , ELI: http://data.europa.eu/eli/reg/1996/1107/oj ). ( 4 ) Verordening (EG) nr. 123/97 van de Commissie van 23 januari 1997 tot aanvulling van de bijlage bij Verordening (EG) nr. 1107/96 van de Commissie betreffende de registratie van de geografische aanduidingen en oorsprongsbenamingen in het kader van de procedure van artikel 17 van Verordening (EEG) nr. 2081/92 ( PB L 22 van 24.1.1997, blz. 19 , ELI: http://data.europa.eu/eli/reg/1997/123/oj ). ( 5 ) Verordening (EU) 2024/1143 van het Europees Parlement en de Raad van 11 april 2024 betreffende geografische aanduidingen voor wijn, gedistilleerde dranken en landbouwproducten, evenals gegarandeerde traditionele specialiteiten en facultatieve kwaliteitsaanduidingen voor landbouwproducten, tot wijziging van de Verordeningen (EU) nr. 1308/2013, (EU) 2019/787 en (EU) 2019/1753 en tot intrekking van Verordening (EU) nr. 1151/2012 ( PB L, 2024/1143, 23.4.2024, ELI: http://data.europa.eu/eli/reg/2024/1143/oj ). ELI: http://data.europa.eu/eli/dec_impl/2025/107/oj ISSN 1977-0758 (electronic edition)",
  "source": "EUR LEX"
}