{
  "url": "http://www.w3.org/1999/xhtml\">",
  "content": "L_2021243NL.01004301.xml 9.7.2021 NL Publicatieblad van de Europese Unie L 243/43 UITVOERINGSVERORDENING (EU) 2021/1123 VAN DE COMMISSIE van 8 juli 2021 tot opschorting van de handelspolitieke maatregelen met betrekking tot bepaalde producten uit de Verenigde Staten van Amerika die bij Uitvoeringsverordening (EU) 2020/1646 zijn ingesteld naar aanleiding van de uitspraak in een handelsgeschil in het kader van het Memorandum inzake geschillenbeslechting van de Wereldhandelsorganisatie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 654/2014 van het Europees Parlement en de Raad van 15 mei 2014 betreffende de uitoefening van de rechten van de Unie voor de toepassing en handhaving van de internationale handelsregels en tot wijziging van Verordening (EG) nr. 3286/94 van de Raad tot vaststelling van communautaire procedures op het gebied van de gemeenschappelijke handelspolitiek met het oog op de handhaving van de rechten die de Gemeenschap ontleent aan internationale regelingen voor het handelsverkeer, in het bijzonder die welke onder auspiciën van de Wereldhandelsorganisatie werden vastgesteld ( 1 ) , en met name artikel 7, lid 3, Overwegende hetgeen volgt: (1) Op 7 november 2020 heeft de Commissie Uitvoeringsverordening (EU) 2020/1646 ( 2 ) betreffende handelspolitieke maatregelen met betrekking tot bepaalde producten uit de Verenigde Staten van Amerika (de Verenigde Staten) naar aanleiding van de uitspraak in een handelsgeschil in het kader van het Memorandum inzake geschillenbeslechting van de Wereldhandelsorganisatie (WTO) vastgesteld, die voorziet in de toepassing van aanvullende douanerechten op de invoer in de Unie van een aantal producten van oorsprong uit de Verenigde Staten. (2) Luidens overweging 9 van Uitvoeringsverordening (EU) 2020/1646 is de Commissie voornemens de toepassing van de verordening op te schorten indien de Verenigde Staten de tegenmaatregelen tegen invoer van bepaalde producten uit de Europese Unie in verband met de WTO-geschillen over grote burgerluchtvaartuigen opschorten. (3) Nadat met de Verenigde Staten overeenstemming was bereikt over de wederzijdse opschorting van alle maatregelen voor een periode van vier maanden, heeft de Commissie op 9 maart 2021 Uitvoeringsverordening (EU) 2021/425 ( 3 ) tot opschorting van de handelspolitieke maatregelen met betrekking tot bepaalde producten uit de Verenigde Staten van Amerika die bij Uitvoeringsverordening (EU) 2020/1646 zijn ingesteld naar aanleiding van de uitspraak in een handelsgeschil in het kader van het Memorandum inzake geschillenbeslechting van de Wereldhandelsorganisatie, vastgesteld waarbij de toepassing van Uitvoeringsverordening (EU) 2020/1646 tot en met 10 juli 2021 werd opgeschort. (4) Op 15 juni 2021 hebben uitvoerend vicevoorzitter Valdis Dombrovskis en de Amerikaanse handelsgezant Katherine Tai overeenstemming bereikt over een samenwerkingskader voor grote burgerluchtvaartuigen, waarbij “elke partij voornemens is de toepassing van zijn tegenmaatregelen voor een periode van vijf jaar op te schorten”. (5) Artikel 7, lid 3, van Verordening (EU) nr. 654/2014 luidt: “Indien aanpassingen nodig zijn in handelspolitieke maatregelen die krachtens deze verordening zijn vastgesteld, kan de Commissie, onder voorbehoud van artikel 4, leden 2 en 3, passende wijzigingen vaststellen overeenkomstig de onderzoeksprocedure bedoeld in artikel 8, lid 2.” (6) De in deze verordening vervatte maatregelen zijn in overeenstemming met het advies van het bij Verordening (EU) 2015/1843 van het Europees Parlement en de Raad ( 4 ) ingestelde Comité inzake handelsbelemmeringen, HEEFT DE VOLGENDE VERORDENING VASTGESTELD: Artikel 1 De toepassing van Uitvoeringsverordening (EU) 2020/1646 wordt met ingang van 11 juli 2021 voor een periode van vijf jaar opgeschort. Behoudens eventuele verdere opschorting of wijziging, met inbegrip van eerdere hernieuwde instelling, zullen de douanerechten waarin Uitvoeringsverordening (EU) 2020/1646 voorziet met ingang van 11 juli 2026 derhalve opnieuw van toepassing zijn. Artikel 2 Deze verordening treedt in werking met ingang van 11 juli 2021. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 juli 2021. Voor de Commissie De voorzitter Ursula VON DER LEYEN ( 1 ) PB L 189 van 27.6.2014, blz. 50 , gewijzigd bij Verordening (EU) 2015/1843 ( PB L 272 van 16.10.2015, blz. 1 ) en Verordening (EU) 2021/167 ( PB L 49 van 12.2.2021, blz. 1 ). ( 2 ) Uitvoeringsverordening (EU) 2020/1646 van de Commissie van 7 november 2020 betreffende handelspolitieke maatregelen met betrekking tot bepaalde producten uit de Verenigde Staten van Amerika naar aanleiding van de uitspraak in een handelsgeschil in het kader van het Memorandum inzake geschillenbeslechting van de Wereldhandelsorganisatie ( PB L 373 van 9.11.2020, blz. 1 ). ( 3 ) Uitvoeringsverordening (EU) 2021/425 van de Commissie van 9 maart 2021 tot opschorting van de handelspolitieke maatregelen met betrekking tot bepaalde producten uit de Verenigde Staten van Amerika die bij Uitvoeringsverordening (EU) 2020/1646 zijn ingesteld naar aanleiding van de uitspraak in een handelsgeschil in het kader van het Memorandum inzake geschillenbeslechting van de Wereldhandelsorganisatie ( PB L 84 van 9.3.2021, blz. 16 ). ( 4 ) Verordening (EU) 2015/1843 van het Europees Parlement en de Raad van 6 oktober 2015 tot vaststelling van procedures van de Unie op het gebied van de gemeenschappelijke handelspolitiek met het oog op de handhaving van de rechten die de Unie ontleent aan internationale regelingen voor het handelsverkeer, in het bijzonder die welke onder auspiciën van de Wereldhandelsorganisatie werden vastgesteld (codificatie) ( PB L 272 van 16.10.2015, blz. 1 ).",
  "source": "EUR LEX"
}