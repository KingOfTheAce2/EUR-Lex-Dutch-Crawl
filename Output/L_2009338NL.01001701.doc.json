{
  "url": "http://www.w3.org/1999/xhtml\">",
  "content": "L_2009338NL.01001701.xml 19.12.2009 NL Publicatieblad van de Europese Unie L 338/17 VERORDENING (EU) N r. 1254/2009 VAN DE COMMISSIE van 18 december 2009 tot vaststelling van criteria waaraan lidstaten moeten voldoen om te mogen afwijken van de gemeenschappelijke basisnormen inzake beveiliging van de burgerluchtvaart en om alternatieve beveiligingsmaatregelen te mogen vaststellen (Voor de EER relevante tekst) DE EUROPESE COMMISSIE, Gelet op het Verdrag betreffende de Europese Unie en op het Verdrag betreffende de werking van de Europese Unie, Gelet op Verordening (EG) nr. 300/2008 van het Europees Parlement en de Raad van 11 maart 2008 inzake gemeenschappelijke regels op het gebied van de beveiliging van de burgerluchtvaart en tot intrekking van Verordening (EG) nr. 2320/2002 ( 1 ) , en met name op artikel 4, lid 4, Overwegende hetgeen volgt: (1) Er moeten criteria worden vastgesteld waaraan lidstaten moeten voldoen om te mogen afwijken van de gemeenschappelijke basisnormen inzake beveiliging van de burgerluchtvaart en om alternatieve beveiligingsmaatregelen te mogen vaststellen die een passend beschermingsniveau garanderen op basis van een [lokale] risicobeoordeling. Dergelijke alternatieve maatregelen moeten worden gemotiveerd op grond van de grootte van het luchtvaartuig of de aard, schaal of frequentie van de vlucht- of andere relevante activiteiten. De criteria moeten derhalve op dezelfde gronden worden gebaseerd. (2) Overeenkomstig artikel 24 van Verordening (EG) nr. 300/2008 is de bijlage bij de genoemde verordening van toepassing vanaf de datum die is vermeld in de uitvoeringsbepalingen, maar uiterlijk 24 maanden na de inwerkingtreding van Verordening (EG) nr. 300/2008. Derhalve moet de toepassing van de overeenkomstig artikel 4, lid 4, van Verordening (EG) nr. 300/2008 vastgestelde criteria worden uitgesteld tot overeenkomstig artikel 4, lid 3, uitvoeringsbepalingen zijn vastgesteld, maar uiterlijk tot 29 april 2010. (3) De in deze verordening vervatte maatregelen zijn in overeenstemming met het advies van het Comité voor de beveiliging van de burgerluchtvaart, HEEFT DE VOLGENDE VERORDENING VASTGESTELD: Artikel 1 De lidstaten mogen afwijken van de in artikel 4, lid 1, van Verordening (EG) nr. 300/2008 vermelde gemeenschappelijke basisnormen die een passend beschermingsniveau garanderen, op basis van een lokale risicobeoordeling op luchthavens of afgebakende zones van luchthavens die alleen mogen worden gebruikt door één of meer van de volgende categorieën: 1. luchtvaartuigen met een maximaal opstijggewicht van minder dan 15 000 kg, 2. helikopters, 3. rechtshandhavingsvluchten, 4. brandbestrijdingsvluchten, 5. vluchten voor medische dienstverlening, nood- of reddingsdiensten, 6. vluchten voor onderzoek en ontwikkeling, 7. vluchten voor luchtvaartactiviteiten, 8. vluchten voor humanitaire hulp, 9. door luchtvaartmaatschappijen, fabrikanten van luchtvaartuigen of onderhoudsbedrijven geëxploiteerde vluchten waarbij geen passagiers, bagage, goederen of post worden vervoerd, 10. vluchten met luchtvaartuigen met een maximaal opstijggewicht van minder dan 45 500 kg voor het vervoer van eigen personeel en niet-betalende passagiers of goederen, ter ondersteuning van de bedrijfsactiviteiten. Artikel 2 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Ze is van toepassing met ingang van de datum die vermeld is in de overeenkomstig de procedure van artikel 4, lid 3, van Verordening (EG) nr. 300/2008 vastgestelde tenuitvoerleggingsregels, maar ten laatste met ingang van 29 april 2010. Deze verordening is verbindend in al haar onderdelen en rechtstreeks toepasselijk in elke lidstaat. Gedaan te Brussel, 18 december 2009. Voor de Commissie De voorzitter José Manuel BARROSO ( 1 ) PB L 97 van 9.4.2008, blz. 72 .",
  "source": "EUR LEX"
}