{
  "url": "http://www.w3.org/1999/xhtml\"><!--",
  "content": "L_2016192NL.01000101.xml 16.7.2016 NL Publicatieblad van de Europese Unie L 192/1 UITVOERINGSVERORDENING (EU) 2016/1157 VAN DE COMMISSIE van 11 juli 2016 tot wijziging van Uitvoeringsverordening (EU) nr. 964/2014 wat betreft standaardvoorwaarden voor financieringsinstrumenten met het oog op de toevoeging van een co-investeringsfaciliteit en een stadsontwikkelingsfonds DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1303/2013 van het Europees Parlement en de Raad van 17 december 2013 houdende gemeenschappelijke bepalingen inzake het Europees Fonds voor regionale ontwikkeling, het Europees Sociaal Fonds, het Cohesiefonds, het Europees Landbouwfonds voor plattelandsontwikkeling en het Europees Fonds voor maritieme zaken en visserij en algemene bepalingen inzake het Europees Fonds voor regionale ontwikkeling, het Europees Sociaal Fonds, het Cohesiefonds en het Europees Fonds voor maritieme zaken en visserij, en tot intrekking van Verordening (EG) nr. 1083/2006 van de Raad ( 1 ) , en met name artikel 38, lid 3, tweede alinea, Overwegende hetgeen volgt: (1) Met het oog op het vergemakkelijken van het gebruik van op nationaal, regionaal, transnationaal of grensoverschrijdend niveau ingestelde financieringsinstrumenten, beheerd door of onder verantwoordelijkheid van de managementautoriteit, overeenkomstig artikel 38, lid 3, onder a), van Verordening (EU) nr. 1303/2013, zijn in Uitvoeringsverordening (EU) nr. 964/2014 van de Commissie ( 2 ) de standaardvoorwaarden voor het gebruik van drie financieringsinstrumenten vastgesteld: een lening met deling van het portefeuillerisico, een geplafonneerde portefeuillegarantie en een renovatielening. (2) Om ervoor te zorgen dat de middelen van de Europese structuur- en investeringsfondsen nog gemakkelijker de eindontvangers bereiken, is het nodig bepalingen vast te stellen met betrekking tot de standaardvoorwaarden voor twee extra financieringsinstrumenten: een co-investeringsfaciliteit en een stadsontwikkelingsfonds. (3) Een co-investeringsfaciliteit is een passend financieringsinstrument om kleine en middelgrote ondernemingen (kmo's) in de verschillende fasen van hun ontwikkeling te ondersteunen. Co-investeringsfaciliteiten moeten de plaatselijke aandelenmarkt tot ontwikkeling brengen en aanvullende kapitaalinvesteringen in kleine en middelgrote ondernemingen aan trekken via partnerschappen met particuliere investeerders. (4) Een stadsontwikkelingsfonds is een passend financieringsinstrument voor de aanpak van de talrijke economische, ecologische en maatschappelijke problemen van stedelijke gebieden in steungebieden zoals die op een goedgekeurde regionale-steunkaart zijn opgenomen op grond van artikel 107, lid 3, onder a) en c), van het Verdrag. Stadsontwikkelingsfondsen moeten particuliere investeerders overhalen om mee te investeren in stadsontwikkelingsprojecten en moeten worden ingezet om de tekortkomingen van de markt op te vangen door duurzame stadsontwikkelingsstrategieën te ondersteunen waar beperkte financieringsmiddelen voorhanden zijn of waar investeerders relatief weinig belangstelling tonen om bij te dragen tot stadsontwikkelingsprojecten. (5) Uitvoeringsverordening (EU) nr. 964/2014 moet daarom dienovereenkomstig worden gewijzigd, (6) De in deze verordening vervatte maatregelen zijn in overeenstemming met het advies van het Coördinatiecomité voor de Europese structuur- en investeringsfondsen, HEEFT DE VOLGENDE VERORDENING VASTGESTELD: Artikel 1 Uitvoeringsverordening (EU) nr. 964/2014 wordt als volgt gewijzigd: 1) Artikel 1 wordt vervangen door: „Artikel 1 Onderwerp Bij deze verordening worden de regels vastgesteld met betrekking tot de standaardvoorwaarden voor de volgende financieringsinstrumenten: a) een lening met deling van het portefeuillerisico („risicodelende lening”); b) een geplafonneerde portefeuillegarantie; c) een renovatielening; d) een co-investeringsfaciliteit; e) een stadsontwikkelingsfonds.”. 2) De titel van artikel 3 komt als volgt te luiden: „Artikel 3 Subsidies onder de standaardvoorwaarden”. 3) De volgende artikelen 8 bis en 8 ter worden ingevoegd: „Artikel 8 bis Co-investeringsfaciliteit 1.   De co-investeringsfaciliteit heeft de vorm van een beleggingsfonds dat wordt beheerd door een financiële intermediair die bijdragen uit de Europese structuur- en investeringsfondsen (ESIF) in kleine en middelgrote ondernemingen (kmo's) investeert. De co-investeringsfaciliteit zal aanvullende investeringen in kleine en middelgrote ondernemingen aantrekken via partnerschappen met particuliere co-investeerders voor specifieke projecten. 2.   De co-investeringsfaciliteit voldoet aan de voorwaarden van bijlage V. Artikel 8 ter Stadsontwikkelingsfonds 1.   Het stadsontwikkelingsfonds heeft de vorm van een leningenfonds en wordt opgezet en beheerd door een financiële intermediair met bijdragen uit het ESIF-programma en ten minste 30 % co-financiering van de financiële intermediair en de co-investeerders. Het stadsontwikkelingsfonds zorgt voor de financiering en ondersteuning van de uitvoering van projecten voor stedelijke ontwikkeling in steungebieden zoals die op een voor de periode van 1 juli 2014 tot en met 31 december 2020 goedgekeurde regionale-steunkaart zijn opgenomen op grond van artikel 107, lid 3, onder a) en c), van het Verdrag, en voor co-financiering uit particuliere bronnen. 2.   Het stadsontwikkelingsfonds voldoet aan de voorwaarden van bijlage VI.”. 4) De als bijlage bij deze verordening gevoegde bijlagen V en VI worden toegevoegd. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 juli 2016. Voor de Commissie De voorzitter Jean-Claude JUNCKER ( 1 ) PB L 347 van 20.12.2013, blz. 320 . ( 2 ) Uitvoeringsverordening (EU) nr. 964/2014 van de Commissie van 11 september 2014 tot vaststelling van bepalingen ter uitvoering van Verordening (EU) nr. 1303/2013 van het Europees Parlement en de Raad wat betreft standaardvoorwaarden voor financieringsinstrumenten ( PB L 271 van 12.9.2014, blz. 16 ). BIJLAGE „BIJLAGE V CO-INVESTERINGSFACILITEIT Schematische voorstelling van het principe van de co-investeringsfaciliteit Business angels en anderen Deelneming (ten minste 10 %- 40 %-60 %)* Deelneming (90 %-60 %-40 %) + ten minste 1 % van financiële intermediair * % waarvan ten minste 1 % bijdrage van de financiële intermediair Risicokapitaal-fondsen Ondernemingen en banken Winst/verlies Particulier Kmo 2 Kmo 1 Kmo X Winst/verlies Winst/verlies Bijdrage Bijdrage van de financiële intermediair Programmabijdrage Programmabijdrage Particuliere bijdrage OP en/of particuliere bijdrage (co-investeerders) Portefeuille van kmo's Door de financiële intermediair beheerde co-investeringsfaciliteit Voorwaarden voor de co-investeringsfaciliteit Structuur van het financierings-instrument De co-investeringsfaciliteit investeert in het eigen vermogen van kleine en middelgrote ondernemingen met bijdragen van het ESIF-programma, de eigen middelen van de financiële intermediair en particuliere co-investeerders. De financiële intermediair is een privaatrechtelijke entiteit die alle besluiten betreffende investeringen en desinvesteringen met de nodige professionele zorgvuldigheid en te goeder trouw neemt. De financiële intermediair is economisch en juridisch onafhankelijk van de managementautoriteit en van het dakfonds. De particuliere co-investeerders zijn particuliere organen en zijn juridisch onafhankelijk van de financiële intermediair. De co-investeringsfaciliteit wordt verstrekt in het kader van een actie die deel uitmaakt van de prioritaire as, zoals omschreven in het programma dat wordt gefinancierd door de ESI-fondsen en zoals bedoeld in het kader van de ex-antebeoordeling die vereist is uit hoofde van artikel 37 van Verordening (EU) nr. 1303/2013. Doel van het instrument Het doel van het instrument is: 1. investeren in kleine en middelgrote ondernemingen in de start-, aanloop- en expansiefase of voor de verwezenlijking van nieuwe projecten, de penetratie van nieuwe markten of nieuwe ontwikkelingen van bestaande ondernemingen via co-investeringsovereenkomsten (partnerschappen) met co-investeerders voor specifieke projecten. Dergelijke investeringen passen binnen het toepassingsgebied van Verordening (EU) nr. 651/2014 van de Commissie ( *1 ) ; 2. meer kapitaal verstrekken om de investeringen in kleine en middelgrote ondernemingen te doen toenemen. De doelstellingen zijn gekoppeld aan de volgende voorwaarden. Het is niet de bedoeling dat de ESIF-programmabijdrage aan de co-investeringsfaciliteit andere door particuliere of publieke investeerders beschikbaar gestelde financiering verdringt. Het bedrag en de percentages van de co-investeringsfaciliteit worden vastgesteld met het oog op de aanvulling van het tekort aan eigenvermogensfinanciering dat aan het licht is gebracht door een ex-antebeoordeling van het financieringsinstrument in overeenstemming met artikel 37 van Verordening (EU) nr. 1303/2013. Het ESIF-programma verstrekt financiering aan de co-investeringsfaciliteit voor het opbouwen van een portefeuille van beleggingen in kleine en middelgrote ondernemingen. De co-investeringsfaciliteit neemt samen met de financiële intermediair en co-investeerders deel aan specifieke projecten. In het geval van een dakfondsstructuur draagt het dakfonds de bijdrage uit het ESIF-programma over aan de financiële intermediair die verantwoordelijk is voor de co-investeringsfaciliteit. Naast de bijdrage uit het ESIF-programma kan het dakfonds eigen middelen bijdragen. Staatssteunregels zijn van toepassing wanneer de door het dakfonds bijgedragen middelen staatsmiddelen zijn. Wanneer de door het dakfonds bijgedragen middelen met andere staatsmiddelen worden gecombineerd, is ook artikel 21 van Verordening (EU) nr. 651/2014 van toepassing. Gevolgen van staatssteun De investeringen van de co-investeringsfaciliteit worden uitgevoerd als een instrument dat staatssteun inhoudt. Het wordt verenigbaar geacht met de interne markt en vereist geen ad-hockennisgeving, mits aan in de artikel 21 van Verordening (EU) nr. 651/2014 vastgestelde voorwaarden voor verenigbaarheid is voldaan. Of er sprake is van staatssteun moet worden beoordeeld op het niveau van het dakfonds, de financiële intermediair, de particuliere investeerders en de eindontvangers. Voor elk specifiek project moet het totale particuliere deelnemingspercentage op het niveau van de kleine of middelgrote onderneming de volgende minimumdrempels bereiken: a) 10 % van de risicofinanciering verschaft aan in aanmerking komende ondernemingen vóór hun eerste commerciële verkoop op een markt; b) 40 % van de risicofinanciering aan in aanmerking komende ondernemingen die minder dan zeven jaar na hun eerste commerciële verkoop op een markt actief zijn; c) 60 % van de risicofinanciering die wordt verschaft ten behoeve van investeringen aan in aanmerking komende ondernemingen die een initiële risicofinancieringsinvestering vergen welke op basis van een ondernemingsplan dat is opgesteld met het oog op het betreden van een nieuwe productmarkt of geografische markt, meer bedraagt dan 50 % van de gemiddelde jaaromzet in de vorige vijf jaar, of ten behoeve van vervolginvesteringen in in aanmerking komende ondernemingen die al meer dan zeven jaar na hun eerste commerciële verkoop op een markt actief zijn. Particuliere participatie betekent in dit verband investeringen door particuliere organen. Met betrekking tot de co-investeringsfaciliteit is de steun op het niveau van de eindontvangers aanvaardbaar als: a) de steun aan particuliere co-investeerders toelaatbaar is; b) de financiële intermediair op zakelijke basis wordt beheerd en zijn financieringsbesluiten onafhankelijk worden genomen en op winst gericht zijn; c) het totale particuliere deelnemingspercentage de in artikel 21, lid 10, van Verordening (EU) nr. 651/2014 vastgestelde minimumdrempels bereikt. De kosten die in het kader van de ontwikkeling van de investeringsprojecten zijn gemaakt om de nodige zorgvuldigheid aan de dag te leggen en de eindontvangers te begeleiden, vallen onder de beheerskosten en de vergoedingen van de financiële intermediair die de co-investeringsfaciliteit beheert. Op activiteiten die worden ondersteund door het Elfpo zijn de algemene staatssteunregels van toepassing. Investerings-beleid a) Uitbetaling door de managementautoriteit of het dakfonds aan de co-investeringsfaciliteit Na ondertekening van een financieringsovereenkomst tussen de managementautoriteit of het dakfonds en de financiële intermediair draagt de desbetreffende managementautoriteit of het dakfonds de bijdragen van het programma over aan de co-investeringsfaciliteit. Het overgedragen bedrag is voldoende om de investeringen en de beheerskosten en -vergoedingen te dekken. De overdracht vindt plaats in tranches. Het beoogde investeringsvolume wordt bevestigd in het kader van de overeenkomstig artikel 37 van Verordening (EU) nr. 1303/2013 uitgevoerde ex-antebeoordeling. Het investeringsbeleid van de co-investeringsfaciliteit omvat een duidelijke exitstrategie. Deze strategie wordt beschreven in de financieringsovereenkomst. b) Uitbetalingen van de co-investeringsfaciliteit aan de in aanmerking komende kleine en middelgrote ondernemingen Binnen een vooraf bepaalde beperkte periode co-investeert de co-investeringsfaciliteit met de financiële intermediair en andere particuliere investeerders. Voor elk specifiek project mobiliseert de geselecteerde financiële intermediair ten minste 1 % aanvullende financiering van de financiële intermediair of van een tussenliggende onderneming verbonden aan de financiële intermediair voor de onderlinge afstemming van belangen; evenals van de co-investeerders, met name de particuliere investeerders. De investeringsbesluiten zijn op winst gericht. Om te worden beschouwd als op winst gericht, voldoen de investeringen aan de volgende voorwaarden: i) de financiële intermediair is opgericht volgens het toepasselijke recht en zorgt dat een boekenonderzoek plaatsvindt om voor een zakelijk verantwoorde investeringsstrategie te zorgen, met onder meer een passend beleid inzake risicodiversificatie dat is gericht op het bereiken van economische levensvatbaarheid en een efficiënte schaal in termen van omvang en geografische spreiding van zijn beleggingsportefeuille; ii) de investering in in aanmerking komende kleine en middelgrote ondernemingen is gebaseerd op een levensvatbaar ondernemingsplan, dat gegevens bevat over de ontwikkeling van het product, de verkoop en de winstgevendheid, waarbij de levensvatbaarheid van de investering vooraf is bepaald; iii) voor iedere investering bestaat er een heldere en realistische exitstrategie. De financiële intermediair voert een consistent investeringsbeleid dat voldoet aan de toepasselijke normen van de sector en dat is afgestemd op de financiële belangen en beleidsdoelstellingen van de managementautoriteit. c) Uitbetalingen van de co-investeringsfaciliteit aan de in aanmerking komende kleine en middelgrote ondernemingen De financiële intermediair identificeert, screent en evalueert de potentiële co-investeringen in eindontvangers, alsook alle co-investeerders. De financiële intermediair voert voor elk project een duediligencebeoordeling uit. De duediligencebeoordeling omvat de beoordeling van essentiële aspecten zoals het ondernemingsplan, de levensvatbaarheid van de investering en de exitstrategie. Het bedrijfsplan bevat nadere gegevens over de ontwikkeling van het product, de verkoop en de winstgevendheid. Het particuliere deelnemingspercentage van de in aanmerking komende kleine en middelgrote ondernemingen bereikt de in artikel 21 van Verordening (EU) nr. 651/2014 vastgestelde minimumdrempels. De co-investeringsovereenkomst tussen de financiële intermediair en de co-investeerders stelt de voorwaarden vast voor investeringen in de eindontvangers en stemt overeen met artikel 1, lid 3, van Uitvoeringsverordening (EU) nr. 821/2014 van de Commissie ( *2 ) , voor zover dat artikel van toepassing is. Fondsbijdrage aan het financierings-instrument: bedrag en percentage (product-gegevens) De co-investeringsfaciliteit verstrekt kapitaal aan niet-beursgenoteerde kleine en middelgrote ondernemingen die voldoen aan ten minste één van de volgende voorwaarden: a) zij zijn niet op een markt actief geweest; b) zij zijn minder dan zeven jaar na hun eerste commerciële verkoop actief op een markt; c) zij vergen een initiële risicofinancieringsinvestering die, op basis van een ondernemingsplan dat is opgesteld met het oog op het betreden van een nieuwe productmarkt of geografische markt, meer bedraagt dan 50 % van de gemiddelde jaaromzet in de voorafgaande vijf jaar; d) zij vereisen vervolginvesteringen voor in aanmerking komende ondernemingen, ook na de periode van zeven jaar na de eerste commerciële verkoop. Het bedrag en de percentages van de co-investering per project worden bepaald aan de hand van ten minste de volgende factoren: a) de omvang en de focus van de co-investeringsfaciliteit; b) de deelneming van co-investeerders; c) het verwachte katalytische effect van de co-investeringsfaciliteit; met inachtneming van de in artikel 21, lid 10, van Verordening (EU) nr. 651/2014 vastgestelde minimumdrempels. De kapitaalmiddelen die krachtens de financieringsovereenkomst binnen de investeringsperiode aan de co-investeringsfaciliteit worden terugbetaald, worden hergebruikt overeenkomstig de artikelen 44 en 45 van Verordening (EU) nr. 1303/2013. Preferentiële beloning van particuliere investeerders uitsluitend bedoeld voor asymmetrische winstdeling wordt vastgesteld overeenkomstig artikel 44, lid 1, van Verordening (EU) nr. 1303/2013 en artikel 21, lid 13, onder b), van Verordening (EU) nr. 651/2014. Programma-bijdrage aan het financierings-instrument (activiteiten) De onderliggende transactieportefeuille die door de co-investeringsfaciliteit wordt gefinancierd omvat investeringen ten behoeve van de eindontvangers. De criteria voor opneming in de portefeuille worden bepaald overeenkomstig het Unierecht, de programmavoorschriften van het ESIF, de nationale voorschriften inzake subsidiabiliteit en in overleg met de financiële intermediair. De financiële intermediair beschikt over een redelijke inschatting van het risicoprofiel van de portefeuille. De co-investering in de eindontvangers gebeurt gedurende de vereiste periode, gevolgd door een exit in overeenstemming met het investeringsbeleid. Aansprakelijk-heid van de management-autoriteit De aansprakelijkheid van de managementautoriteit met betrekking tot het financieringsinstrument is zoals omschreven in artikel 6 van Gedelegeerde Verordening (EU) nr. 480/2014 van de Commissie ( *3 ) . Bij een liquidatie van de co-investeringsfaciliteit maakt de financiële intermediair een grondige beoordeling van het risico van schadevorderingen tegen de co-investeringsfaciliteit en zorgt hij ervoor dat genoeg middelen op escrowrekeningen zijn geplaatst om dergelijke vorderingen te kunnen honoreren. Tijdsduur De co-investeringsfaciliteit heeft een indicatieve duur van tien jaar en kan worden verlengd met de instemming van de managementautoriteit. De investeringsperiode van het financieringsinstrument wordt zodanig vastgesteld dat de programmabijdrage, als bedoeld in artikel 42 van Verordening (EU) nr. 1303/2013, wordt gebruikt voor investeringen in eindontvangers die uiterlijk op 31 december 2023 zijn gedaan. Investeringen die na 31 december 2020 worden gedaan, worden getoetst aan de staatssteunregels die na die datum in werking treden. Investeringen en risicodeling op het niveau van de financiële intermediair (afstemming van de belangen) De afstemming van de belangen tussen de managementautoriteit en de financiële intermediair wordt als volgt bereikt: — prestatievergoedingen onder de voorwaarden van de artikelen 12 en 13 van Gedelegeerde Verordening (EU) nr. 480/2014; — een vergoeding van de financiële intermediair die de op de markt geldende vergoeding voor vergelijkbare situaties weerspiegelt, met inbegrip van „carried interest”, indien van toepassing; — cofinanciering door particuliere co-investeerders met inachtneming van de in artikel 21, lid 10, van Verordening (EU) nr. 651/2014 vastgestelde minimumdrempels; — voor elk project ten minste 1 % cofinanciering met eigen middelen van de financiële intermediair onder dezelfde voorwaarden als de co-investeringsfaciliteit; aanvullende co-investering door de financiële intermediair aan dezelfde voorwaarden als de co-investeringsfaciliteit; — cofinanciering door andere co-investeerders onder dezelfde voorwaarden als die welke gelden voor de co-investeringsfaciliteit, tenzij in de ex-antebeoordeling zoals bedoeld in artikel 37, lid 2, onder c), van Verordening (EU) nr. 1303/2013 wordt gevonden dat een asymmetrische winstdeling moet worden vastgesteld tussen de publieke en particuliere investeerders; dergelijke regelingen moeten in overeenstemming zijn met artikel 21, lid 13, onder b), van Verordening (EU) nr. 651/2014; — de financiële intermediair onderneemt geen investeringsactiviteiten in het kader van een nieuw investeringsinstrument voor hetzelfde type eindontvangers voordat 75 % van de verbintenissen van de co-investeringsfaciliteit zijn geïnvesteerd en de resterende 25 % zijn vastgelegd, of vóór het einde van de investeringsperiode van de co-investeringsfaciliteit, indien dat eerder is. Procedures ter voorkoming van belangenconflicten tussen de financiële intermediair, de co-investeerders en de entiteiten waarin wordt deelgenomen worden vastgelegd voordat de geselecteerde intermediair begint met investeringen in de eindontvanger. In aanmerking komende financiële intermediairs en co-investeerders De geselecteerde financiële intermediair (de fondsbeheerder van de co-investeringsfaciliteit) is een particulier orgaan op internationaal, nationaal of regionaal niveau en is gevestigd in de lidstaten. Dat orgaan moet wettelijk bevoegd zijn om eigenvermogensfinanciering te verstrekken aan ondernemingen die in de lidstaten zijn gevestigd, zoals financiële instellingen of andere instellingen die bevoegd zijn om financieringsinstrumenten te verstrekken. De particuliere organen worden beschouwd als particuliere rechtspersonen die eigendom zijn van particuliere of publieke investeerders die voor eigen rekening en uit eigen middelen investeren. Bij de selectie van financiële intermediairs houden de managementautoriteit en het dakfonds zich aan het Unierecht. De selectie van financiële intermediairs is open, transparant en niet-discriminerend. Bij de selectie van de financiële intermediairs worden passende risicodelingsregelingen vastgesteld in het geval van preferentiële beloning en wordt eventuele „carried interest” bepaald. De financiële intermediair specificeert in het kader van zijn selectie de voorwaarden en criteria voor de evaluatie van co-investeerders. Die zijn begrijpelijk en beschikbaar voor potentiële co-investeerders. De financiële intermediair geeft blijk van een niet-discriminerende aanpak om co-investeerders te vinden en samen met hen te investeren. De evaluatie van co-investeerders kan achteraf worden gecontroleerd. De financiële intermediairs worden beheerd op zakelijke grondslag. Aan dit voorschrift wordt geacht te zijn voldaan als aan de in artikel 21, lid 15, van Verordening (EU) nr. 651/2014 vastgestelde voorwaarden is voldaan. De co-investeringsfaciliteit tracht co-investeerders te werven die beste praktijken toepassen. De co-investeerders zijn particuliere langetermijnbeleggers die uit eigen middelen investeren, waaronder risicokapitaalfondsen, business angels, vermogende particulieren, family offices of ondernemingen met bewezen kennis en operationele capaciteit. De co-investeerders zijn alle investeerders die volgens een redelijke vaststelling van de financiële intermediair te werk gaan volgens de markteconomische investeringsbeginselen, ongeacht hun juridische aard en eigendomsstructuur. De co-investeerders en de financiële intermediair zijn onafhankelijk van de eindontvangers van de investering behoudens vervolginvesteringen in eindontvangers die reeds deel uitmaken van de co-investeringsfaciliteit. Subsidiabiliteit van de eindontvangers De eindontvangers zijn subsidiabel uit hoofde van het Unierecht en het nationale recht, het desbetreffende ESIF-programma, de financieringsovereenkomst en artikel 21, lid 5, van Verordening (EU) nr. 651/2014. Op de datum van de ondertekening van de investering voldoen de eindontvangers aan de volgende subsidiabiliteitscriteria: a) het gaat om kleine, middelgrote of micro-ondernemingen („kmo's”, met inbegrip van individuele ondernemers/zelfstandigen), zoals gedefinieerd in Aanbeveling 2003/361/EG van de Commissie ( *4 ) ; b) zij zijn niet uitgesloten krachtens artikel 1, leden 2 tot en met 5, van Verordening (EU) nr. 651/2014; c) de eindontvanger maakt geen deel uit van één of meer sectoren waarvoor beperkingen gelden ( *5 ) ; d) zij zijn geen onderneming in moeilijkheden als bedoeld in artikel 2, lid 18, van Verordening (EU) nr. 651/2014; e) zij hebben geen achterstallige betalingen openstaan en zijn geen wanbetalers ten aanzien van andere leningen of leases verstrekt door een financiële intermediair of een andere financiële instelling overeenkomstig gedane controles in overeenstemming met de interne richtsnoeren van de financiële intermediair en het standaardkredietbeleid; f) zij worden opgericht en zijn werkzaam in de regio/de jurisdictie van het ESIF-programma; g) met het oog op overwegingen met betrekking tot staatssteun wordt niet geïnvesteerd in beursgenoteerde ondernemingen (kleine en middelgrote ondernemingen die op alternatieve handelsplatformen zijn genoteerd, worden niet beschouwd als beursgenoteerd voor de toepassing van dit instrument); h) investeringen kunnen niet worden gebruikt als vervangingskapitaal (met inbegrip van managementbuy-out of buy-in); i) in het geval van kleine en middelgrote ondernemingen die actief zijn in de visserij- en aquacultuursector, voldoen zij aan de artikelen 10 en 11 van Verordening (EU) nr. 508/2014 van het Europees Parlement en de Raad ( *6 ) . Kenmerken van het product voor eindontvangers Het bedrag en de percentages van de co-investeringsfaciliteit worden afgestemd op de resultaten van de in artikel 37, lid 2, van Verordening (EU) nr. 1303/2013 bedoelde ex-antebeoordeling en voldoen aan Verordening (EU) nr. 651/2014. De financiële intermediair investeert in kleine en middelgrote ondernemingen in de vorm van door de publieke programmabijdrage gecofinancierd eigen vermogen of quasi-eigen vermogen, de eigen bijdrage van de financiële intermediair en bijdragen van de co-investeerders (voor de cofinanciering van de ESI-fondsen kan de particuliere bijdrage als particuliere programmabijdrage meetellen) in het kader van een cofinancieringsovereenkomst tussen de financiële intermediair en de co-investeerders. Deze investeringen van de co-investeringsfaciliteit dragen bij tot de doelstellingen van het ESIF-programma. De totale investering (d.w.z. één of meer investeringsrondes, met inbegrip van vervolginvesteringen) van de publieke en particuliere middelen samen bedraagt ten hoogste 15 miljoen EUR per in aanmerking komende eindontvanger, overeenkomstig artikel 21, lid 9, van Verordening (EU) nr. 651/2014. Bij de verificatie van de toegestane totale investering per in aanmerking komende eindontvanger worden ook de risicofinancieringsinvesteringen in het kader van andere risicofinancieringsmaatregelen in rekening genomen. Verslaglegging en beoogde resultaten De financiële intermediair voorziet de managementautoriteit of het dakfonds ten minste eenmaal per kwartaal van informatie in een gestandaardiseerde vorm en omvang. Dit verslag omvat alle voor de managementautoriteit relevante elementen om te voldoen aan de voorwaarden van artikel 46 van Verordening (EU) nr. 1303/2013. De lidstaten voldoen ook aan hun verplichtingen inzake verslaglegging en transparantie overeenkomstig Verordening (EU) nr. 651/2014. De indicatoren moeten worden afgestemd op de specifieke doelstellingen van de relevante prioriteit van het ESIF-programma voor de financiering van het financieringsinstrument en op de in de ex-antebeoordeling gespecificeerde verwachte resultaten. Zij worden voor het co-investeringsfonds ten minste eenmaal per kwartaal gemeten en gerapporteerd en ten minste in overeenstemming gebracht met de eisen van Verordening (EU) nr. 1303/2013. Naast de gemeenschappelijke indicatoren van de prioritaire as van het ESIF-programma worden ook de volgende indicatoren gehanteerd: a) het bedrag dat is geïnvesteerd in kleine en middelgrote ondernemingen (met uitsplitsing); b) het aantal gefinancierde kleine en middelgrote ondernemingen; c) de waarde van de gefinancierde investeringen; d) de winsten of verliezen die voortvloeien uit de investering (indien van toepassing); e) het aantal werknemers bij de aanvang van de investering en het aantal werknemers bij de exit in de ondersteunde kleine en middelgrote ondernemingen. Evaluatie van het economische voordeel van de programma-bijdrage De financiële steun van de publieke programmabijdrage aan het instrument wordt volledig doorberekend aan de eindontvangers. Dit beginsel komt tot uiting in de financieringsovereenkomst tussen de managementautoriteit of het dakfonds en de financiële intermediair. „BIJLAGE VI STADSONTWIKKELINGSFONDS Schematische voorstelling van het principe van het stadsontwikkelingsfonds Door de financiële intermediair beheerd stadsontwikkelings- fonds Nieuwe portefeuille van leningen uit het stadsontwikkelingsfonds Stadsproject X Co-investerings- overeenkomst Portefeuilleverliezen Leningen aan stadsprojecten onder de marktrente Leningen van co-investeerders op projectniveau Bijdrage van de lening van het stads- ontwikkelings- fonds (in functie van het risicodelings- percentage * Andere co-investeeders op projectniveau Stadsproject 1 Stadsproject 2 Stadsproject 3 Verliezen Leningen Terugvordering Bijdragen van de financiële intermediair en de co-investeerders op fondsniveau Programmabijdrage Programmabijdrage Voorwaarden voor het stadsontwikkelingsfonds Structuur van het financierings-instrument Het stadsontwikkelingsfonds heeft de vorm van een leningenfonds dat wordt opgezet en beheerd door een financiële intermediair met bijdragen uit het programma, van de financiële intermediair en van co-investeerders om nieuw verstrekte leningen voor stadsontwikkelingsprojecten te financieren. Het stadsontwikkelingsfonds wordt beschikbaar gesteld in het kader van een actie die deel uitmaakt van de prioritaire as die is omschreven in het programma dat wordt gecofinancierd door de Europese structuur- en investeringsfondsen (ESIF) en in de ex-antebeoordeling die vereist is krachtens Verordening (EU) nr. 1303/2013. Doel van het instrument Het doel van het instrument is: 1. het combineren van middelen uit het ESIF-programma, van de financiële intermediair en van co-investeerders om de financiering van stadsontwikkelingsprojecten te ondersteunen; 2. stadsontwikkelingsprojecten in steungebieden die op een voor de periode van 1 juli 2014 tot en met 31 december 2020 goedgekeurde regionale-steunkaart zijn aangegeven op grond van artikel 107, lid 3, onder a) en c), van het Verdrag gemakkelijker toegang geven tot financiering tegen gunstige voorwaarden. Dergelijke investeringen passen binnen het toepassingsgebied van Verordening (EU) nr. 651/2014. De doelstellingen zijn gekoppeld aan de volgende voorwaarden: Het stadsontwikkelingsfonds maakt deel uit van interventies die gepland zijn in het kader van een geïntegreerde aanpak van een duurzame stadsontwikkelingsstrategie. Het is niet de bedoeling dat de bijdrage uit het ESIF-programma aan de financiële intermediair andere door particuliere of publieke investeerders beschikbaar gestelde financiering verdringt. Het ESIF-programma verstrekt financiering aan de financiële intermediair om een leningenportefeuille op te bouwen voor stadsontwikkelingsprojecten. Het programma zal ook delen in de verliezen en wanbetalingen, inkomsten en terugvorderingen in verband met de leningen van het stadsontwikkelingsfonds in deze portefeuille per afzonderlijke lening. De cofinanciering van het ESIF-programma wordt in één van de volgende vormen verstrekt: een programmabijdrage door de managementautoriteit, een bijdrage van de financiële intermediair, bijdragen van co-investeerders op het niveau van co-investeringen in het fonds, co-investeringen via leningen in stadsontwikkelingsprojecten en co-investeringen door andere co-investeerders. In het geval van een dakfondsstructuur draagt het dakfonds de bijdrage uit het ESIF-programma over aan de financiële intermediair. Naast de bijdrage uit het ESIF-programma kan het dakfonds eigen middelen bijdragen die worden gecombineerd met de middelen van de financiële intermediair. In dat geval neemt het dakfonds een deel van de risicodeling tussen de bijdragen in de leningenportefeuille voor zijn rekening. Artikel 16 van Verordening (EU) nr. 651/2014 moet worden toegepast wanneer de middelen die door het dakfonds worden bijgedragen staatsmiddelen zijn of worden gecombineerd met andere staatsmiddelen. Stads-ontwikkelings-fonds Het stadsontwikkelingsproject maakt deel uit van de uitvoering van interventies die gepland zijn in het kader van een geïntegreerde aanpak voor een duurzame stadsontwikkelingsstrategie en draagt bij tot de verwezenlijking van de daarin vastgestelde doelstellingen. Daarnaast worden alle stadsontwikkelingsprojecten gekenmerkt door de volgende parameters: Financiële houdbaarheid: — Stadsontwikkelingsprojecten zijn gebaseerd op een bedrijfsmodel dat uitgaat van de schatting van kasstromen en dat zich richt op potentiële particuliere investeerders. — Stadsontwikkelingsprojecten worden zodanig gestructureerd dat zij inkomsten genereren of de uitgaven voldoende beperken om de lening uit het stadsontwikkelingsfonds te kunnen terugbetalen en dat elke staatssteun wordt beperkt tot het minimumbedrag dat nodig is om de voortzetting van het project te verzekeren, teneinde concurrentievervalsing te vermijden. De projecten hebben een interne opbrengstvoet (IRR) die niet voldoende is om financiering aan te trekken op louter zakelijke basis. Strategische afstemming: — Stadsontwikkelingsprojecten maken deel uit van een geïntegreerde strategie voor duurzame stadsontwikkeling en hebben het potentieel om aanvullende financiering van andere publieke en particuliere investeerders aan te trekken. — Stadsontwikkelingsprojecten voldoen aan de doelstellingen en interventies van het ESIF-programma en dragen ertoe bij dat wordt voldaan aan de relevante outputindicatoren van het ESIF-programma. — Stadsontwikkelingsprojecten vinden plaats in de betrokken regio/jurisdictie en dragen bij aan de verwezenlijking van de doelstellingen (inclusief kwantitatieve outputs), zoals bepaald in het ESIF-programma. De volgende investeringsprioriteiten kunnen door het stadsontwikkelingsfonds worden ondersteund: — investeringen in koolstofarme strategieën voor stedelijke gebieden; — investeringen voor voldoende herstelcapaciteit na rampen; — investeringen voor de aanpassing aan de klimaatverandering; — investeringen ter verbetering van het stadsmilieu, met inbegrip van de sanering van oude bedrijfsterreinen en de vermindering van de luchtverontreiniging; — investeringen in duurzame stedelijke mobiliteit; — investeringssteun voor het werken als zelfstandige en bij het opzetten van een bedrijf; — investeringen in infrastructuur voor diensten voor arbeidsvoorziening; — investeringen in de gezondheids- en sociale sector (met inbegrip van infrastructuur, O&O of innovatieve diensten) die bijdragen tot de plaatselijke ontwikkeling en de overgang van institutionele zorg naar gemeenschaps- en basisgezondheidszorg, en die de toegang tot sociale en gezondheidsdiensten verbeteren; — investeringen in de fysieke en economische sanering van achtergestelde stedelijke en rurale gemeenschappen; — investeringen voor de instandhouding, bescherming, bevordering en ontwikkeling van cultureel erfgoed; — investeringen in hoger onderwijs, waaronder samenwerking met ondernemingen; — investering in ICT-ontwikkeling. Gevolgen van staatssteun De investering is verenigbaar met de interne markt en vereist geen ad-hockennisgeving, mits aan artikel 16 van Verordening (EU) nr. 651/2014 is voldaan. Of er sprake is van staatssteun moet worden beoordeeld op het niveau van het dakfonds, de financiële intermediair, de particuliere investeerders en de eindontvangers. In dit verband voldoen de financiële intermediair en het dakfonds aan de volgende voorwaarden: a) De beheerskosten en vergoedingen van de financiële intermediair en het dakfonds weerspiegelen de op de markt geldende vergoeding voor vergelijkbare situaties, wat het geval is wanneer laatstgenoemde is geselecteerd middels een open, transparante, niet-discriminerende en objectieve oproep of wanneer de vergoeding in overeenstemming is met de artikelen 12 en 13 van Gedelegeerde Verordening (EU) nr. 480/2014 en geen andere voordelen door de staat worden toegekend. Wanneer het dakfonds alleen de bijdrage uit het ESI-fonds overdraagt aan de financiële intermediair en een taak van algemeen belang vervult en geen commerciële activiteit verricht bij de uitvoering van de actie en niet cofinanciert met eigen middelen — en derhalve niet als ontvanger van steun wordt beschouwd — is het voldoende dat het dakfonds niet wordt overgecompenseerd; b) de particuliere bijdrage aan elk stadsontwikkelingsproject bedraagt ten minste 30 % van de totale financiering, in overeenstemming met artikel 16, lid 6, van Verordening (EU) nr. 651/2014; c) het stadsontwikkelingsfonds wordt op zakelijke basis beheerd en zorgt voor winstgedreven financieringsbesluiten. De particuliere bijdrage betekent hier investeringen door particuliere organen. De kosten die de nodige zorgvuldigheid bij het beheren van de stadsontwikkelingsprojecten met zich brengen, vallen onder de beheerskosten en de vergoedingen van de financiële intermediair die voor dat beheer instaat. Preferentiële beloning (asymmetrische voorwaarden voor risicodeling) voor dakfondsen en de eventuele bijdragen van de financiële intermediair en van co-investeerders op fonds- en projectniveau in de vorm van leningen worden vastgesteld overeenkomstig artikel 44, lid 1, van Verordening (EU) nr. 1303/2013 en artikel 16, lid 8, onder b) en c), van Verordening (EU) nr. 651/2014, zoals nader bepaald in het prijsstellingsbeleid. Voor de andere co-investeerders op projectniveau zijn er geen asymmetrische voorwaarden mogelijk, aangezien hun bijdragen niet worden geïnvesteerd in leningen of buiten de stadsontwikkelingsprojecten. Beleid inzake krediet-verschaffing a) Uitbetaling door de managementautoriteit of het dakfonds aan de financiële intermediair Na ondertekening van een financieringsovereenkomst tussen de managementautoriteit of het dakfonds en de financiële intermediair draagt de desbetreffende managementautoriteit of het dakfonds de publieke bijdragen van het programma over aan de financiële intermediair, die dergelijke bijdragen in een speciaal stadsontwikkelingsfonds stort. De overdracht vindt plaats in tranches met inachtneming van de maxima van artikel 41 van Verordening (EU) nr. 1303/2013. De beoogde totale omvang van de kredietverlening en het rente-interval worden bevestigd in het kader van de ex-antebeoordeling overeenkomstig artikel 37 van Verordening (EU) nr. 1303/2013 en worden in aanmerking genomen bij de vaststelling van de aard van het instrument (roterend of niet-roterend instrument). b) Initiëring van een leningenportefeuille De financiële intermediair is verplicht binnen een vooraf bepaalde beperkte periode een portefeuille van subsidiabele leningen voor stadsontwikkelingsprojecten te initiëren naast zijn huidige leningactiviteiten, deels gefinancierd met de verstrekte middelen uit het programma, tegen het in de financieringsovereenkomst overeengekomen risicodelingspercentage. De financiële intermediair voert een consistent kredietbeleid uit op basis van een overeengekomen investeringsstrategie, waardoor een goed beheer van de portefeuille mogelijk is, terwijl tegelijkertijd wordt voldaan aan de toepasselijke normen van de sector en het beleid afgestemd blijft op de financiële belangen en beleidsdoelstellingen van de managementautoriteit. Bij de vaststelling van de investeringsstrategie wordt rekening gehouden met de geïntegreerde strategie voor duurzame stadsontwikkeling, de doelactiviteit, de beoogde geografische gebieden en de subsidiabele uitgaven. De identificatie, selectie, „due diligence”, documentatie en uitbetaling van de leningen aan de eindontvangers worden door de financiële intermediair verricht overeenkomstig zijn standaardprocedures en in overeenstemming met de beginselen van de desbetreffende financieringsovereenkomst. In het geval van co-investeerders die leningen verstrekken aan stadsontwikkelingsprojecten wordt een co-investeringsovereenkomst ondertekend tussen de financiële intermediair en de co-investeerders die rechtstreekse leningen aan stadsontwikkelingsprojecten verstrekken. Deze overeenkomst bepaalt de voorwaarden voor investeringen in de eindontvangers en is, indien van toepassing, in overeenstemming met artikel 1, lid 3, van Uitvoeringsverordening (EU) nr. 821/2014 van de Commissie ( *7 ) . Deze co-investeringsovereenkomst bepaalt de eventuele voorwaarden voor regelingen met risicodeling. c) Hergebruik van aan het financieringsinstrument terugbetaalde middelen Middelen die zijn terugbetaald aan het financieringsinstrument worden hergebruikt in het kader van hetzelfde financieringsinstrument (roterend binnen hetzelfde financieringsinstrument) of worden, na terugbetaling aan de managementautoriteit of het dakfonds, gebruikt overeenkomstig de artikelen 44 en 45 van Verordening (EU) nr. 1303/2013. Deze rotatiebenadering zoals bedoeld in de artikelen 44 en 45 van Verordening (EU) nr. 1303/2013 wordt opgenomen in de financieringsovereenkomst. Wanneer de middelen binnen hetzelfde financieringsinstrument roteren, worden de bedragen die kunnen worden toegeschreven aan de steun uit de ESI-fondsen en die binnen het tijdskader voor investeringen zijn terugbetaald en/of teruggevorderd door de financiële intermediair uit leningen aan eindontvangers, in principe beschikbaar gesteld voor hergebruik binnen hetzelfde financieringsinstrument. Indien de managementautoriteit of het dakfonds rechtstreeks wordt terugbetaald, vindt de terugbetaling regelmatig plaats en weerspiegelt deze i) de aflossingen op de hoofdsom, ii) de teruggevorderde bedragen en de aftrek van verliezen van de leningen en iii) eventuele rentebetalingen. Deze middelen moeten worden gebruikt overeenkomstig de artikelen 44 en 45 van Verordening (EU) nr. 1303/2013. d) Alsnog geïnde bedragen De financiële intermediair onderneemt stappen voor terugvordering met betrekking tot elke niet (volledig) terugbetaalde lening gefinancierd door het stadsontwikkelingsfonds, overeenkomstig de interne richtsnoeren en procedures. De door de financiële intermediair teruggevorderde bedragen (na eventuele aftrek van de kosten voor terugvordering en executie) worden verdeeld tussen de financiële intermediair, de managementautoriteit en het dakfonds. e) Rente en andere voordelen Rente en andere voordelen als gevolg van steun uit de ESI-fondsen aan financieringsinstrumenten worden gebruikt overeenkomstig artikel 43 van Verordening (EU) nr. 1303/2013. Prijsbeleid Bij het voorstellen van de prijzen verlaagt de financiële intermediair de totale rente en het vereiste onderpand voor elke lening die is opgenomen in de portefeuille tot het niveau van de toewijzing uit de publieke programmabijdrage en de risicodelingsregelingen. Het prijsbeleid omvat ten minste de volgende elementen: 1. de rente op de deelname van de financiële intermediair wordt vastgesteld op basis van de marktprijs (d.w.z. volgens het eigen beleid van de financiële intermediair); 2. de totale rente op leningen aan de subsidiabele stadsontwikkelingsprojecten die zijn opgenomen in de portefeuille worden proportioneel verlaagd tot het niveau van de toewijzing uit de publieke programmabijdrage. Deze vermindering houdt rekening met de vergoedingen die de managementautoriteit in rekening kan brengen op de programmabijdrage en de risicodelingsregelingen. 3. Het prijsbeleid blijft gelijk tijdens de subsidiabiliteitsperiode. Programma-bijdrage aan het financierings-instrument: bedrag en percentage (product-gegevens) Het daadwerkelijke risicodelingspercentage, de publieke programmabijdrage, de preferentiële beloning en de rente op leningen worden gebaseerd op de resultaten van de ex-antebeoordeling en zijn zodanig dat het voordeel voor de eindontvangers in overeenstemming is met artikel 16, lid 8, onder b), van Verordening (EU) nr. 651/2014. De omvang van de beoogde portefeuille van het stadsontwikkelingsfonds wordt vastgesteld op basis van de ex-antebeoordeling die de steun aan het financieringsinstrument rechtvaardigt overeenkomstig artikel 37 van Verordening (EU) nr. 1303/2013, waarbij, indien van toepassing, rekening wordt gehouden met de rotatiebenadering van het instrument. De toewijzing van de lening van het stadsontwikkelingsfonds en het risicodelingspercentage worden zodanig vastgesteld dat deze de kloof dichten die bij de ex-antebeoordeling is vastgesteld en zij moeten voldoen aan de in deze bijlage vastgestelde voorwaarden. Het minimumpercentage voor cofinanciering dat met de financiële intermediair wordt overeengekomen, wordt voor elke subsidiabele lening in de portefeuille vastgesteld in overeenstemming met het maximale gedeelte van de hoofdsom van de subsidiabele lening dat door het programma wordt gefinancierd. Het risicodelingspercentage dat is overeengekomen met de financiële intermediair bepaalt welk gedeelte van de verliezen moet worden verdeeld tussen de financiële intermediair, de co-investeerders (op fondsniveau als op projectniveau) en de programmabijdrage in afwezigheid van een andere regeling. Nadere voorwaarden voor financiering door een stadsontwikkelingsfonds worden vóór de aanvang van de investering voor elk stadsontwikkelingsproject vastgesteld op basis van door de financiële intermediair geverifieerde financiële prognoses van het stadsontwikkelingsproject. Programma-bijdrage aan het financierings-instrument (activiteiten) De onderliggende transactieportefeuille die door het stadsontwikkelingsfonds wordt gefinancierd omvat leningen voor stadsontwikkelingsprojecten. De criteria voor opneming in de portefeuille worden bepaald overeenkomstig het Unierecht, de programmavoorschriften van het ESIF, de nationale voorschriften inzake subsidiabiliteit, de investeringsstrategie (die deel uitmaken van de geïntegreerde aanpak van een duurzame stadsontwikkelingsstrategie) en in overleg met de financiële intermediair. De financiële intermediair dient over een redelijke inschatting van het risicoprofiel van de portefeuille te beschikken. De financiële intermediair moet stadsontwikkelingsprojecten identificeren, daarin investeren en zijn projectenportefeuille op duurzame wijze beheren op basis van een investeringsstrategie die in het kader van de ex-antebeoordeling is bevestigd. De financiële intermediair beheert een portefeuille van stadsontwikkelingsprojecten die deel uitmaken van de uitvoering van de interventies die gepland zijn in het kader van een geïntegreerde aanpak van een duurzame stadsontwikkelingsstrategie. Voor elk stadsontwikkelingsproject verstrekt de financiële intermediair ten minste de volgende informatie: a) een algemene beschrijving van het project en het tijdschema van het project, inclusief een beschrijving van de cofinancieringspartners en de aandeelhouders, alsook een gedetailleerd financieringsplan van het project; b) een motivering voor de keuze van de programmabijdrage, met inbegrip van een eerste beoordeling van de levensvatbaarheid van het project en de daaruit voortvloeiende behoefte aan investeringsmiddelen uit het stadsontwikkelingsfonds; c) de identificatie van risico's; d) de overeenstemming met de doelstellingen van het project zoals beschreven in het desbetreffende programma. Dit betekent dat de geselecteerde stadsontwikkelingsprojecten bijdragen tot de verwezenlijking van de programmadoelstellingen, met inbegrip van de in de relevante prioritaire assen van het betreffende programma vastgestelde kwantitatieve resultaten. Bij de uitvoering van de portefeuille draagt de financiële intermediair in het bijzonder zorg voor: a) het identificeren van, investeren in en leiden van de onderhandelingen en de structurering van financiële investeringen in leefbare stadsontwikkelingsprojecten die voldoen aan de voorwaarden en criteria van het desbetreffende programma; b) het naleven van de voorwaarden van de investeringsstrategie en het beoordelen van de investeringen in het licht daarvan. Een levensvatbaarheidstoets moet aantonen dat het project niet zou kunnen doorgaan zonder investeringsmiddelen van het stadsontwikkelingsfonds; c) het verslag uitbrengen over stadsontwikkelingsprojecten overeenkomstig artikel 46 van Verordening (EU) nr. 1303/2013; d) het aantrekken van ten minste 30 % van de totale financiering voor een stadsontwikkelingsproject uit particuliere bronnen en het bewerkstelligen van de best mogelijke hefboomwerking van particuliere middelen. Aansprakelijk-heid van de management-autoriteit De aansprakelijkheid van de managementautoriteit met betrekking tot het financieringsinstrument is zoals omschreven in artikel 6 van Gedelegeerde Verordening (EU) nr. 480/2014. De verliezen die worden gedekt zijn verschuldigde hoofdsommen, te betalen en uitstaande rente en standaardrente (met uitzondering van boeten voor te late betalingen en andere kosten en uitgaven). Tijdsduur De leenperiode van het financieringsinstrument wordt zodanig vastgesteld dat de programmabijdrage, als bedoeld in artikel 42 van Verordening (EU) nr. 1303/2013, wordt gebruikt voor leningen die uiterlijk op 31 december 2023 worden uitbetaald aan eindontvangers. Investeringen gedaan na 31 december 2020 moeten worden gecontroleerd om na te gaan of zij in overeenstemming zijn met de regels voor staatssteun die na die datum in werking treden. Kredietverlening en risicodeling op het niveau van de financiële intermediair (afstemming van de belangen) De afstemming van de belangen tussen de managementautoriteit, de co-investeerders en de financiële intermediair wordt als volgt bereikt: — prestatievergoedingen onder de voorwaarden van de artikelen 12 en 13 van Gedelegeerde Verordening (EU) nr. 480/2014; — vergoeding van de financiële intermediair die de op de markt geldende vergoeding voor vergelijkbare situaties weerspiegelt; — de financiële intermediair zorgt voor de financiering van ten minste 30 % van de totale financieringsverbintenis voor leningen aan stadsontwikkelingsprojecten. Van deze 30 % zal ten minste 1 % van de totale financieringsverbintenis van het stadsontwikkelingsfonds tegenover elk project door de financiële intermediair uit eigen middelen worden geïnvesteerd tegen dezelfde voorwaarden als de programmabijdrage. De overige 29 % wordt door de financieel intermediair of de co-investeerders op fonds- of op projectniveau verstrekt via leningen; — het totale bedrag van de particuliere cofinanciering bestrijkt ten minste 30 % van de totale financiering voor een stadsontwikkelingsproject; — cofinanciering door co-investeerders kan ofwel worden beschouwd als nationale cofinanciering van de ESI-fondsen zolang de middelen niet van de eigen middelen van de eindontvangers komen (indien deze eigen middelen vervolgens worden gebruikt voor de cofinanciering van subsidiabele projectuitgaven), ofwel als aanvulling van de publieke programmabijdrage; — de risicodeling met de financiële intermediair en de co-investeerders (op fondsniveau of op het niveau van het stadsontwikkelingsproject) geschiedt evenredig aan de programmabijdrage, tenzij in de in artikel 37, lid 2, onder c), van Verordening (EU) nr. 1303/2013 bedoelde ex-antebeoordeling wordt geoordeeld dat een preferentiële beloning in de vorm van een asymmetrische risicodeling tussen de publieke en private co-investeerders nodig is. Dergelijke regelingen zijn in overeenstemming met artikel 16, lid 8, onder b) en c), van Verordening (EU) nr. 651/2014 en zijn opgenomen in de co-investeringsovereenkomst tussen de partijen. Dergelijke regelingen gelden niet voor de 1 % eigen middelen die de financiële intermediair in het project heeft geïnvesteerd, zoals hierboven vereist met het oog op de afstemming van de belangen. In aanmerking komende financiële intermediairs De geselecteerde financiële intermediair is een in een lidstaat gevestigd publiek of particulier orgaan en is wettelijk bevoegd om leningen te verstrekken aan stadsontwikkelingsprojecten binnen de jurisdictie van het programma dat een bijdrage levert aan het financieringsinstrument. De in aanmerking komende financiële intermediair moet ook aantonen dat hij over de capaciteit beschikt om een stadsontwikkelingsfonds te beheren en de portefeuille van stadsontwikkelingsprojecten te monitoren, overeenkomstig de in artikel 7 van Gedelegeerde Verordening (EU) nr. 480/2014 opgesomde eisen. De in aanmerking komende financiële intermediair moet ook aantonen dat hij ervaring heeft op de beoogde markt, kan bogen op een passende staat van dienst op het gebied van het beheer van gelijkwaardige of soortgelijke projecten of van financieringsinstrumenten die investeren in projecten die lijken op de door het stadsontwikkelingsfonds beoogde projecten, met name ervaring met de Europese structuur- en investeringsfondsen. De financiële intermediair is passend gereguleerd door de relevante nationale regelgevende instanties voor financiële diensten en past de beste praktijken inzake professioneel fondsbeheer toe. De financiële intermediair wordt op zakelijke basis beheerd. Dit wordt geacht het geval te zijn wanneer wordt voldaan aan de in artikel 16, lid 9, van Verordening (EU) nr. 651/2014 vastgestelde voorwaarden. De particuliere organen worden beschouwd als particuliere rechtspersonen die eigendom zijn van particuliere of publieke investeerders die voor eigen rekening en uit eigen middelen investeren. De juridische structuur van het stadsontwikkelingsfonds staat toe gebruik te maken van aanvullende financiering als hefboom voor een programmabijdrage van andere investeerders aan de stadsontwikkelingsprojecten. Bij de selectie van financiële intermediairs houden de managementautoriteit en het dakfonds zich aan het Unierecht. De selectie van financiële intermediairs is open, transparant en niet-discriminerend. Bij de selectie van de financiële intermediairs wordt beoogd passende risicodelingsregelingen vast te stellen in het geval van preferentiële beloning. In het kader van de selectieprocedure van de financiële intermediair worden de investeringsstrategie en de besluitvorming van het stadsontwikkelingsfonds, alsook de algemene beheersaanpak, het bestuursvermogen en de bijdrage uit eigen middelen van de financiële intermediair aan het stadsontwikkelingsfonds beoordeeld. In het kader van de selectieprocedure is een van de criteria voor de selectie van de financiële intermediair de capaciteit om een portefeuille van te financieren stadsontwikkelingsprojecten te ontwikkelen, waarbij gelet wordt op het meest concurrerende prijsbeleid dat de aan het selectieproces deelnemende financiële intermediair voorstelt. De financiële intermediair is verantwoordelijk voor de identificatie en evaluatie van stadsontwikkelingsprojecten. Na zijn selectie beheert de financiële intermediair een pijplijn van stadsontwikkelingsprojecten. De pijplijn van stadsontwikkelingsprojecten omvat projecten die de financiële intermediair van plan is te financieren op basis van de op dat ogenblik beschikbare informatie. De investeerders zijn alle investeerders die volgens een redelijke vaststelling van de financiële intermediair te werk gaan volgens de markteconomische investeringsbeginselen, ongeacht hun juridische aard en eigendomsstructuur. De financiële intermediair specificeert in het kader van zijn selectie de voorwaarden en criteria voor de evaluatie van co-investeerders. Die zijn begrijpelijk en beschikbaar voor potentiële co-investeerders. De financiële intermediair geeft blijk van een niet-discriminerende aanpak om co-investeerders te vinden en samen met hen te investeren. De evaluatie van co-investeerders kan achteraf worden gecontroleerd. Subsidiabiliteit van de eindontvangers De eindontvangers zijn subsidiabel uit hoofde van het Unierecht en het nationale recht, het desbetreffende ESIF-programma, de financieringsovereenkomst en artikel 16 van Verordening (EU) nr. 651/2014. Op de datum van de ondertekening van de lening voldoen de eindontvangers aan de volgende subsidiabiliteitscriteria: a) zij zijn stadsontwikkelingsactoren, dat wil zeggen ondernemingen met een juridische status die hen toestaat vorderingen te nemen en stadsontwikkelingsprojecten uit te voeren met gebruikmaking van verschillende eigendomsstructuren, bijvoorbeeld middels de combinatie van particulier en publiek kapitaal; b) zij zijn actieve partners van de lokale en regionale overheden die de stadsontwikkeling bevorderen door te investeren in stadsontwikkelingsprojecten. De eindontvangers moeten een passend rechtmatig belang hebben in het actief waarin wordt geïnvesteerd; c) zij zijn niet uitgesloten krachtens artikel 1, leden 2 tot en met 5, van Verordening (EU) nr. 651/2014; d) zij maken geen deel uit van één of meer sectoren waarvoor beperkingen gelden ( *8 ) ; e) zij zijn geen onderneming in moeilijkheden als bedoeld in artikel 2, lid 18, van Verordening (EU) nr. 651/2014; f) zij hebben geen achterstallige betalingen openstaan en zijn geen wanbetalers ten aanzien van andere leningen of leases verstrekt door de financiële intermediair of een andere financiële instelling overeenkomstig gedane controles in overeenstemming met de interne richtsnoeren van de financiële intermediair en het standaardkredietbeleid; g) zij investeren in stadsontwikkelingsprojecten die worden uitgevoerd in steungebieden zoals die op een voor de periode van 1 juli 2014 tot en met 31 december 2020 goedgekeurde regionale-steunkaart zijn aangegeven op grond van artikel 107, lid 3, onder a) en c), van het Verdrag. Bovendien moeten de eindontvangers op het tijdstip van de investering en tijdens de terugbetaling van de lening een statutaire zetel hebben in een lidstaat en moeten de activiteiten waarvoor de lening is verstrekt, plaatsvinden in de desbetreffende lidstaat en regio/jurisdictie van het ESIF-programma. Kenmerken van het product voor eindontvangers Het stadsontwikkelingsfonds verstrekt leningen aan de eindontvangers die bijdragen aan de doelstelling van het programma en die door het programma worden gecofinancierd. Het bedrag en de percentages van het stadsontwikkelingsfonds worden afgestemd op de resultaten van de in artikel 37, lid 2, van Verordening (EU) nr. 1303/2013 bedoelde ex-antebeoordeling en voldoen aan Verordening (EU) nr. 651/2014. De leningen worden uitsluitend gebruikt voor de volgende toegestane doeleinden: a) investeringen in materiële en immateriële activa; b) werkkapitaal dat verband houdt met ontwikkelings- of uitbreidingsactiviteiten die aanvullend zijn op (en verband houden met) activiteiten als bedoeld onder a) (en waarvan de aanvullende aard onder andere wordt aangetoond in het bedrijfsplan van het stadsontwikkelingsfonds en door de hoogte van de financiering). Leningen die zijn opgenomen in de portefeuille moeten te allen tijde voldoen aan de volgende subsidiabiliteitscriteria: c) de leningen zijn nieuwe leningen, met uitsluiting van herfinanciering van bestaande leningen of de financiering van voltooide projecten; d) de totale investeringen in het stadsontwikkelingsproject bedragen ten hoogste 20 miljoen EUR, zoals bepaald in artikel 16, lid 3, van Verordening (EU) nr. 651/2014; e) de leningen worden verstrekt voor de financiering van een of meer van de toegestane doeleinden in euro en/of de nationale valuta van de desbetreffende jurisdictie en/of eventueel in een andere valuta; f) de leningen hebben niet de vorm van mezzanineleningen, achtergestelde schuld of quasi-aandelenkapitaal; g) de leningen zijn geen doorlopende kredieten; h) de leningen hebben een aflossingsschema, met inbegrip van regelmatige afschrijvingen en/of ballonaflossingen; i) de leningen financieren geen zuiver financiële activiteiten en financieren niet de verlening van consumentenfinancieringsdiensten; j) Looptijd: de leningen hebben een minimale looptijd van twaalf maanden (met inbegrip van eventuele aflossingsvrije perioden) en een maximale looptijd van 360 maanden. Verslaglegging en beoogde resultaten De financiële intermediair voorziet de managementautoriteit of het dakfonds ten minste eenmaal per kwartaal van informatie in een gestandaardiseerde vorm en omvang. Dit verslag omvat alle voor de managementautoriteit relevante elementen om te voldoen aan de voorwaarden van artikel 46 van Verordening (EU) nr. 1303/2013. De lidstaten voldoen ook aan hun verplichtingen inzake verslaglegging en transparantie overeenkomstig Verordening (EU) nr. 651/2014. De indicatoren moeten worden afgestemd op de specifieke doelstellingen van de relevante prioriteit van het ESIF-programma voor de financiering van het financieringsinstrument en op de in de ex-antebeoordeling gespecificeerde verwachte resultaten. Zij worden voor het stadsontwikkelingsfonds ten minste eenmaal per kwartaal gemeten en gerapporteerd en ten minste in overeenstemming gebracht met de eisen van Verordening (EU) nr. 1303/2013. Naast de gemeenschappelijke indicatoren van de prioritaire as van het ESIF-programma zijn andere indicatoren: a) het aantal leningen/gefinancierde projecten; b) de boekwaarde van de gefinancierde leningen; c) de wanbetalingen (aantallen en bedragen); d) terugbetaalde middelen en opbrengsten. Evaluatie van het economische voordeel van de programma-bijdrage Het financiële voordeel van de publieke programmabijdrage aan het instrument wordt doorberekend aan de eindontvangers, in voorkomend geval rekening houdend met de gunstige financieringsvoorwaarden van de publieke programmabijdrage aan het stadsontwikkelingsfonds. De financiële intermediair verlaagt de totale effectieve rente (en wanneer nodig het onderpand) ten laste van de eindontvangers voor elke in aanmerking komende lening die is opgenomen in de portefeuille, als weerspiegeling van de gunstige voorwaarden ten aanzien van de financiering van de programmabijdrage aan het stadsontwikkelingsfonds. Dit beginsel komt tot uiting in de financieringsovereenkomst tussen de managementautoriteit of het dakfonds en de financiële intermediair. ” ( *1 ) Verordening (EU) nr. 651/2014 van de Commissie van 17 juni 2014 waarbij bepaalde categorieën steun op grond van de artikelen 107 en 108 van het Verdrag met de interne markt verenigbaar worden verklaard ( PB L 187 van 26.6.2014, blz. 1 ). ( *2 ) Uitvoeringsverordening (EU) nr. 821/2014 van de Commissie van 28 juli 2014 tot vaststelling van bepalingen ter uitvoering van Verordening (EU) nr. 1303/2013 van het Europees Parlement en de Raad wat betreft gedetailleerde regelingen voor de overdracht en het beheer van programmabijdragen, de verslaglegging over financieringsinstrumenten, de technische kenmerken van voorlichtings- en communicatiemaatregelen voor concrete acties, en het systeem voor de vastlegging en opslag van gegevens ( PB L 223 van 29.7.2014, blz. 7 ). ( *3 ) Gedelegeerde Verordening (EU) nr. 480/2014 van de Commissie van 3 maart 2014 tot aanvulling van Verordening (EU) nr. 1303/2013 van het Europees Parlement en de Raad houdende gemeenschappelijke bepalingen inzake het Europees Fonds voor regionale ontwikkeling, het Europees Sociaal Fonds, het Cohesiefonds, het Europees Landbouwfonds voor plattelandsontwikkeling en het Europees Fonds voor maritieme zaken en visserij en algemene bepalingen inzake het Europees Fonds voor regionale ontwikkeling, het Europees Sociaal Fonds, het Cohesiefonds en het Europees Fonds voor maritieme zaken en visserij ( PB L 138 van 13.5.2014, blz. 5 ). ( *4 ) Aanbeveling van de Commissie van 6 mei 2003 betreffende de definitie van kleine, middelgrote en micro-ondernemingen ( PB L 124 van 20.5.2003, blz. 36 ). Ondernemingen waar minder dan 250 personen werkzaam zijn en waarvan de jaaromzet 50 miljoen EUR of het jaarlijkse balanstotaal 43 miljoen EUR niet overschrijdt; en die ook niet behoren tot een groep die dergelijke drempels overschrijdt. Volgens de aanbeveling van de Commissie wordt als onderneming beschouwd „iedere eenheid die, ongeacht haar rechtsvorm, een economische activiteit uitoefent”. ( *5 ) De volgende economische sectoren worden tezamen aangeduid als „de sectoren waarvoor beperkingen gelden”: a. illegale economische activiteiten: elke vorm van productie, handel of andere activiteit, die onwettig is krachtens de wet- of regelgeving van het rechtsgebied waarbinnen een dergelijke productie, handel of activiteit plaatsvindt; b. tabak en gedistilleerde alcoholische dranken: de productie van en handel in tabak en gedistilleerde alcoholische dranken en aanverwante producten; c. de productie van en handel in wapens en munitie: de financiering van de productie van en handel in wapens en munitie van welke aard dan ook. Deze beperking geldt niet voor zover deze activiteiten deel uitmaken van of een aanvulling zijn op uitdrukkelijk beleid van de Europese Unie; d. casino's: casino's en soortgelijke ondernemingen; e. beperkingen voor de IT-sector: onderzoek naar, de ontwikkeling van of de technische toepassing van elektronische gegevensprogramma's of oplossingen die i) specifiek gericht zijn op: a) het ondersteunen van enige activiteit als bedoeld onder de punten a) tot en met d) hierboven; b) kansspelen via het internet of online casino's; of c) pornografie, of die ii) zijn bedoeld om het mogelijk te maken illegaal a) toegang te verkrijgen tot netwerken voor elektronische gegevens of b) elektronische gegevens te downloaden; f. beperkingen voor de biowetenschappensector: bij het verlenen van steun aan de financiering van onderzoek, ontwikkeling of technische toepassingen gerelateerd aan: i) het klonen van mensen voor onderzoek of therapeutische doeleinden of ii) genetisch gemodificeerde organismen („ggo's”). ( *6 ) Verordening (EU) nr. 508/2014 van het Europees Parlement en de Raad van 15 mei 2014 inzake het Europees Fonds voor maritieme zaken en visserij en tot intrekking van de Verordeningen (EG) nr. 2328/2003, (EG) nr. 861/2006, (EG) nr. 1198/2006 en (EG) nr. 791/2007 van de Raad en Verordening (EU) nr. 1255/2011 van het Europees Parlement en de Raad ( PB L 149 van 20.5.2014, blz. 1 ). ( *7 ) Uitvoeringsverordening (EU) nr. 821/2014 van de Commissie van 28 juli 2014 tot vaststelling van bepalingen ter uitvoering van Verordening (EU) nr. 1303/2013 van het Europees Parlement en de Raad wat betreft gedetailleerde regelingen voor de overdracht en het beheer van programmabijdragen, de verslaglegging over financieringsinstrumenten, de technische kenmerken van voorlichtings- en communicatiemaatregelen voor concrete acties, en het systeem voor de vastlegging en opslag van gegevens ( PB L 223 van 29.7.2014, blz. 7 ). ( *8 ) De volgende economische sectoren worden tezamen aangeduid als „de sectoren waarvoor beperkingen gelden”: a. illegale economische activiteiten: elke vorm van productie, handel of andere activiteit, die onwettig is krachtens de wet- of regelgeving van het rechtsgebied waarbinnen een dergelijke productie, handel of activiteit plaatsvindt; b. tabak en gedistilleerde alcoholische dranken: de productie van en handel in tabak en gedistilleerde alcoholische dranken en aanverwante producten; c. de productie van en handel in wapens en munitie: de financiering van de productie van en handel in wapens en munitie van welke aard dan ook. Deze beperking geldt niet voor zover deze activiteiten deel uitmaken van of een aanvulling zijn op uitdrukkelijk beleid van de Europese Unie; d. casino's: casino's en soortgelijke ondernemingen; e. beperkingen voor de IT-sector: onderzoek naar, de ontwikkeling van of de technische toepassing van elektronische gegevensprogramma's of oplossingen die i) specifiek gericht zijn op: a) het ondersteunen van enige activiteit als bedoeld onder de punten a) tot en met d) hierboven; b) kansspelen via het internet of online casino's; of c) pornografie, of die ii) zijn bedoeld om het mogelijk te maken illegaal a) toegang te verkrijgen tot netwerken voor elektronische gegevens of b) elektronische gegevens te downloaden; f. beperkingen voor de biowetenschappensector: bij het verlenen van steun aan de financiering van onderzoek, ontwikkeling of technische toepassingen gerelateerd aan: i) het klonen van mensen voor onderzoek of therapeutische doeleinden of ii) genetisch gemodificeerde organismen („ggo's”).",
  "source": "EUR LEX"
}