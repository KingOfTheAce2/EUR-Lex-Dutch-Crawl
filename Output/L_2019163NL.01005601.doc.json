{
  "url": "http://www.w3.org/1999/xhtml\">",
  "content": "L_2019163NL.01005601.xml 20.6.2019 NL Publicatieblad van de Europese Unie L 163/56 GEDELEGEERDE VERORDENING (EU) 2019/1000 VAN DE COMMISSIE van 14 maart 2019 tot wijziging van Gedelegeerde Verordening (EU) 2017/1799 wat betreft de vrijstelling van de vereisten in verband met transparantie voor en na de handel in Verordening (EU) nr. 600/2014 voor de People's Bank of China (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 600/2014 van het Europees Parlement en de Raad van 15 mei 2014 betreffende markten in financiële instrumenten en tot wijziging van Verordening (EU) nr. 648/2012 ( 1 ) , en met name artikel 1, lid 9, Overwegende hetgeen volgt: (1) Transacties waarbij leden van het Europees Stelsel van centrale banken (European System of Central Banks — ESCB) tegenpartij zijn, zijn overeenkomstig artikel 1, lid 6, van Verordening (EU) nr. 600/2014 vrijgesteld van de vereisten in verband met transparantie voor en na de handel voor zover die transacties worden aangegaan in het kader van de uitvoering van het monetaire, valuta- en financiële stabiliteitsbeleid. (2) Een dergelijke vrijstelling van het toepassingsgebied van Verordening (EU) nr. 600/2014 kan overeenkomstig artikel 1, lid 9, van die verordening worden uitgebreid tot centrale banken van derde landen en de Bank voor Internationale Betalingen. (3) De in Gedelegeerde Verordening (EU) 2017/1799 van de Commissie ( 2 ) opgenomen lijst van vrijgestelde centrale banken van derde landen moet worden bijgewerkt, onder meer om waar nodig het in artikel 1, lid 6, van Verordening (EU) nr. 600/2014 vastgestelde toepassingsgebied van de vrijstelling uit te breiden tot andere centrale banken van derde landen of om dergelijke overheidsinstanties uit de lijst te schrappen. De Commissie volgt en evalueert relevante ontwikkelingen in derde landen en kan de aanvullende vrijstelling te allen tijde herzien. (4) In het licht van de door de Volksrepubliek China verstrekte informatie heeft de Commissie een verslag opgesteld en voorgelegd aan het Europees Parlement en de Raad, waarin de internationale status van de People's Bank of China wordt beoordeeld. In dat verslag ( 3 ) wordt geconcludeerd dat de centrale bank van de Volksrepubliek China in aanmerking moet komen voor een vrijstelling van de in Verordening (EU) nr. 600/2014 bedoelde vereisten in verband met transparantie voor en na de handel. De in Gedelegeerde Verordening (EU) 2017/1799 opgenomen lijst van vrijgestelde overheidsinstanties moet derhalve worden uitgebreid met de People's Bank of China. (5) De in deze verordening vervatte maatregelen zijn in overeenstemming met het advies van de deskundigengroep van het Europees Comité voor het effectenbedrijf, HEEFT DE VOLGENDE VERORDENING VASTGESTELD: Artikel 1 De bijlage bij Gedelegeerde Verordening (EU) 2017/1799 wordt vervangen door de tekst in de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 maart 2019. Voor de Commissie De voorzitter Jean-Claude JUNCKER ( 1 ) PB L 173 van 12.6.2014, blz. 84 . ( 2 ) Gedelegeerde Verordening (EU) 2017/1799 van de Commissie van 12 juni 2017 tot aanvulling van Verordening (EU) nr. 600/2014 van het Europees Parlement en de Raad met betrekking tot de vrijstelling van vereisten in verband met transparantie voor en na de handel voor bepaalde centrale banken van derde landen bij de uitvoering van het monetaire, valuta- en financiële stabiliteitsbeleid ( PB L 259 van 7.10.2017, blz. 11 ). ( 3 ) Verslag van de Commissie aan het Europees Parlement en de Raad betreffende de ontheffing voor de People's Bank of China op grond van de verordening markten in financiële instrumenten (MiFIR) (COM(2019) 143 van 14.3.2019). BIJLAGE 1. Australië: — Reserve Bank of Australia; 2. Brazilië: — Banco Central do Brasil; 3. Canada: — Bank of Canada/Banque du Canada; 4. SAR Hongkong: — Hongkong Monetary Authority; 5. India: — Reserve Bank of India; 6. Japan: — Bank of Japan; 7. Mexico: — Bank of Mexico; 8. Volksrepubliek China: — People's Bank of China; 9. Republiek Korea: — Bank of Korea; 10. Singapore: — Monetary Authority of Singapore; 11. Zwitserland: — Schweizerische Nationalbank/Banque Nationale Suisse/Banca Nazionale Svizzera/Banca Naziunala Svizra; 12. Turkije: — Central Bank of the Republic of Turkey/Türkiye Cumhuriyet Merkez Bankası; 13. Verenigd Koninkrijk: — Bank of England 14. Verenigde Staten van Amerika: — Federal Reserve System; 15. Bank for International Settlements.",
  "source": "EUR LEX"
}