{
  "url": "http://www.w3.org/1999/xhtml\">",
  "content": "L_2020431NL.01000101.xml 21.12.2020 NL Publicatieblad van de Europese Unie L 431/1 GEDELEGEERDE VERORDENING (EU) 2020/2153 VAN DE COMMISSIE van 7 oktober 2020 tot wijziging van Verordening (EU) 2017/1939 van de Raad met betrekking tot de categorieën operationele persoonsgegevens en de categorieën betrokkenen van wie operationele persoonsgegevens door het Europees Openbaar Ministerie mogen worden verwerkt in de index van onderzoeksdossiers DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/1939 van de Raad van 12 oktober 2017 betreffende nauwere samenwerking bij de instelling van het Europees Openbaar Ministerie ( 1 ) , en met name artikel 49, lid 3, Overwegende hetgeen volgt: (1) Het Europees Openbaar Ministerie (hierna “EOM” genoemd) is ingesteld voor het opsporen, vervolgen en voor de rechter brengen van daders van, en medeplichtigen aan, strafbare feiten die de financiële belangen van de Unie schaden. (2) Het casemanagementsysteem van het EOM omvat een index van alle onderzoeksdossiers. De index mag geen andere operationele persoonsgegevens bevatten dan die welke nodig zijn om zaken op te sporen en koppelingen tussen verschillende onderzoeksdossiers te maken. (3) De categorieën operationele persoonsgegevens en de categorieën betrokkenen van wie operationele persoonsgegevens in de index mogen worden verwerkt, moeten daarom worden vastgesteld. (4) Verordening (EU) 2017/1939 moet dienovereenkomstig worden gewijzigd. (5) De in artikel 20, lid 4, van Verordening (EU) 2017/1939 bedoelde groep deskundigen is op 8 mei 2020 geraadpleegd. (6) De Europese Toezichthouder voor gegevensbescherming heeft op 31 juli 2020 een advies uitgebracht, HEEFT DE VOLGENDE VERORDENING VASTGESTELD: Artikel 1 De in de bijlage bij deze verordening opgenomen tekst wordt als bijlage bij Verordening (EU) 2017/1939 gevoegd. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in de lidstaten overeenkomstig de Verdragen. Gedaan te Brussel, 7 oktober 2020. Voor de Commissie De voorzitter Ursula VON DER LEYEN ( 1 ) PB L 283 van 31.10.2017, blz. 1 . BIJLAGE „BIJLAGE Categorieën betrokkenen en categorieën operationele persoonsgegevens als bedoeld in artikel 49, lid 3 A. Categorieën betrokkenen van wie operationele persoonsgegevens in de index mogen worden verwerkt: a) verdachten of beklaagden tegen wie een strafprocedure van het EOM loopt; b) personen die na de strafprocedure van het EOM zijn veroordeeld; c) natuurlijke personen die onder de bevoegdheid van het EOM vallende strafbare feiten hebben gemeld of die slachtoffer zijn van dergelijke feiten; d) personen die contact hebben of banden onderhouden met een onder a) of b) bedoelde persoon. B. Categorieën operationele persoonsgegevens die betrekking hebben op de in deel A, punten a) en b), bedoelde categorieën betrokkenen en in de index mogen worden verwerkt: a) naam, meisjesnaam, voornamen en eventuele bijnamen of valse namen; b) geboortedatum en -plaats; c) nationaliteit; d) geslacht; e) woonplaats, beroep en verblijfplaats van de betrokkene; f) socialezekerheidsnummers, ID-codes, rijbewijzen, identificatiedocumenten, paspoortgegevens, douanenummer en fiscaal identificatienummer; g) de beschrijving en de aard van de vermeende strafbare feiten, de datum waarop zij werden gepleegd en de strafrechtelijke kwalificatie; h) informatie betreffende rechtspersonen die verband houdt met geïdentificeerde of identificeerbare individuen tegen wie een onderzoek van het EOM loopt; i) de verdenking van lidmaatschap van een criminele organisatie; j) nadere gegevens van rekeningen bij banken en andere financiële instellingen; k) telefoonnummers, SIM-kaartnummers, e-mailadressen, IP-adressen, en accountnamen en gebruikersnamen die op onlineplatforms worden gebruikt; l) gegevens uit kentekenregisters; m) identificeerbare activa die eigendom zijn van of gebruikt worden door de persoon, zoals cryptoactiva en onroerend goed. C. Categorieën operationele persoonsgegevens die betrekking hebben op de in deel A, punt c), bedoelde categorieën betrokkenen en in de index mogen worden verwerkt, beperkt tot wat noodzakelijk en evenredig is om het EOM in staat te stellen zijn taken op het gebied van onderzoek en strafvervolging uit te voeren: a) naam, meisjesnaam, voornamen en eventuele bijnamen of valse namen; b) geboortedatum en -plaats; c) nationaliteit; d) geslacht; e) woonplaats, beroep en verblijfplaats van de betrokkene; f) ID-codes, identificatiedocumenten en paspoortgegevens; g) de beschrijving en de aard van de strafbare feiten waarbij de persoon was betrokken of die door de persoon zijn gemeld, de datum waarop zij werden gepleegd en de strafrechtelijke kwalificatie; D. Categorieën operationele persoonsgegevens die betrekking hebben op de in deel A, punt d), bedoelde categorieën betrokkenen en in de index mogen worden verwerkt, beperkt tot wat noodzakelijk en evenredig is om het EOM in staat te stellen zijn taken op het gebied van onderzoek en strafvervolging uit te voeren: a) naam, meisjesnaam, voornamen en eventuele bijnamen of valse namen; b) geboortedatum en -plaats; c) nationaliteit; d) geslacht; e) woonplaats, beroep en verblijfplaats van de betrokkene; f) ID-codes, identificatiedocumenten en paspoortgegevens.”",
  "source": "EUR LEX"
}