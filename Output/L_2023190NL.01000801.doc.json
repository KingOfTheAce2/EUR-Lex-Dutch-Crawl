{
  "url": "http://www.w3.org/1999/xhtml\">",
  "content": "L_2023190NL.01000801.xml 28.7.2023 NL Publicatieblad van de Europese Unie L 190/8 BESLUIT (EU) 2023/1560 VAN DE RAAD van 20 juli 2023 tot machtiging tot het openen van onderhandelingen met de Verenigde Staten van Amerika voor een overeenkomst betreffende de versterking van de internationale toeleveringsketens van kritieke mineralen DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, leden 3 en 4, Gezien de aanbeveling van de Europese Commissie, Overwegende hetgeen volgt: (1) De Europese Unie en de Verenigde Staten van Amerika (VS) hebben de omvangrijkste en diepste bilaterale handels- en investeringsbetrekkingen ter wereld en hebben sterk geïntegreerde economieën. (2) Op 16 augustus 2022 hebben de VS de Inflation Reduction Act (wet ter vermindering van de inflatie) aangenomen, waarbij onder meer artikel (Section) 30D van de US Internal Revenue Code (Clean Vehicle Credit — subsidie voor schone voertuigen) is gewijzigd. Bij gebrek aan een brede vrijhandelsovereenkomst tussen de EU en de VS moet de sluiting van een specifieke overeenkomst inzake kritieke mineralen het mogelijk maken dat relevante kritieke mineralen die in de EU worden gewonnen of verwerkt, meetellen om aan de vereisten van de Clean Vehicle Credit te voldoen. (3) Naast het bevorderen van de toeleveringsketens tussen de EU en de VS van kritieke mineralen die nodig zijn voor de productie van batterijen voor elektrische voertuigen, zou de sluiting van een specifieke overeenkomst inzake kritieke mineralen een nieuwe stap in de richting van omvangrijkere en diepere economische betrekkingen tussen de EU en de VS betekenen. (4) Daarom moeten er met de VS onderhandelingen worden geopend met het oog op het sluiten van een overeenkomst inzake kritieke mineralen met de VS, HEEFT HET VOLGENDE BESLUIT VASTGESTELD: Artikel 1 Er wordt machtiging verleend aan de Commissie om namens de Europese Unie onderhandelingen te openen met de Verenigde Staten van Amerika over een overeenkomst tussen de Europese Unie en de Verenigde Staten van Amerika betreffende de versterking van de internationale toeleveringsketens van kritieke mineralen. Artikel 2 De onderhandelingen worden gevoerd op basis van de onderhandelingsrichtsnoeren van de Raad die zijn opgenomen in het addendum bij dit besluit. Artikel 3 De onderhandelingen worden door de Commissie gevoerd in overleg met het in artikel 207, lid 3, derde alinea, van het Verdrag betreffende de werking van de Europese Unie bedoelde Comité handelspolitiek. Artikel 4 Dit besluit is gericht tot de Commissie. Gedaan te Brussel, 20 juli 2023. Voor de Raad De voorzitter J. BORRELL FONTELLES",
  "source": "EUR LEX"
}