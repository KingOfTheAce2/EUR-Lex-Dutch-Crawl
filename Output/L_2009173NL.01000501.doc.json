{
  "url": "http://www.w3.org/1999/xhtml\">",
  "content": "L_2009173NL.01000501.xml 3.7.2009 NL Publicatieblad van de Europese Unie L 173/5 BESLUIT VAN DE RAAD van 22 juni 2009 inzake de sluiting van de Overeenkomst tussen de Europese Gemeenschap en de Verenigde Arabische Emiraten inzake bepaalde aspecten van luchtdiensten (2009/511/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 80, lid 2, in samenhang met artikel 300, lid 2, eerste alinea, eerste zin, en artikel 300, lid 3, eerste alinea, Gezien het voorstel van de Commissie, Gezien het advies van het Europees Parlement ( 1 ) , Overwegende hetgeen volgt: (1) De Raad heeft de Commissie op 5 juni 2003 gemachtigd met derde landen onderhandelingen te beginnen over de vervanging van sommige bepalingen in bestaande bilaterale overeenkomsten door een communautaire overeenkomst. (2) Overeenkomstig de mechanismen en richtsnoeren in de bijlage bij het besluit van de Raad waarbij de Commissie werd gemachtigd om met derde landen onderhandelingen te beginnen over de vervanging van sommige bepalingen in bestaande bilaterale overeenkomsten door een communautaire overeenkomst, heeft de Commissie namens de Gemeenschap met de Verenigde Arabische Emiraten onderhandeld over een overeenkomst inzake bepaalde aspecten van luchtdiensten ( 2 ) . (3) De overeenkomst is namens de Gemeenschap ondertekend op 30 november 2007, onder voorbehoud van de sluiting ervan op een later tijdstip, overeenkomstig Besluit 2008/87/EG van de Raad ( 3 ) . (4) De overeenkomst dient te worden goedgekeurd, BESLUIT: Artikel 1 De Overeenkomst tussen de Europese Gemeenschap en de Verenigde Arabische Emiraten inzake bepaalde aspecten van luchtdiensten wordt namens de Gemeenschap goedgekeurd. Artikel 2 De voorzitter van de Raad wordt gemachtigd om de persoon (personen) aan te wijzen die bevoegd is (zijn) om de in artikel 9, lid 1, van de overeenkomst bedoelde kennisgeving te verrichten. Gedaan te Luxemburg, 22 juni 2009. Voor de Raad De voorzitter J. ŠEBESTA ( 1 ) PB C 66 E van 20.3.2009, blz. 84 . ( 2 ) PB L 28 van 1.2.2008, blz. 21 . ( 3 ) PB L 28 van 1.2.2008, blz. 20 .",
  "source": "EUR LEX"
}