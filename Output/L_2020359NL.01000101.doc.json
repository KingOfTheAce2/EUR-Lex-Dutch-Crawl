{
  "url": "http://www.w3.org/1999/xhtml\">",
  "content": "L_2020359NL.01000101.xml 29.10.2020 NL Publicatieblad van de Europese Unie L 359/1 GEDELEGEERDE VERORDENING (EU) 2020/1569 VAN DE COMMISSIE van 23 juli 2020 tot wijziging van bijlage I bij Verordening (EU) nr. 692/2011 van het Europees Parlement en de Raad, wat de indeling van de landen van verblijf van gasten die in logiesverstrekkende bedrijven verblijven betreft, in het kader van de terugtrekking van het Verenigd Koninkrijk uit de Unie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 692/2011 van het Europees Parlement en de Raad van 6 juli 2011 betreffende Europese statistieken over toerisme ( 1 ) , en met name artikel 3, lid 2, Overwegende hetgeen volgt: (1) Op 1 februari 2020 heeft het Verenigd Koninkrijk de Europese Unie verlaten. (2) Krachtens Verordening (EU) nr. 692/2011 van het Europees Parlement en de Raad moeten de lidstaten aan de Commissie (Eurostat) gegevens verstrekken over de capaciteit en bezetting van logiesverstrekkende bedrijven overeenkomstig bijlage I bij Verordening (EU) nr. 692/2011. Die bijlage definieert onder meer de vereiste categorieën van landen of geografische gebieden van ingezetenschap van de gasten van de logiesverstrekkende bedrijven. (3) Verordening (EU) nr. 692/2011 bevat een impliciete verwijzing naar het Verenigd Koninkrijk in de categorie “Europese Unie (de Unie); afzonderlijk te vermelden: elke lidstaat” volgens de indeling die moet worden toegepast op punt 2 van bijlage I, zoals vermeld in punt 3 van bijlage I. (4) Na de terugtrekking van het Verenigd Koninkrijk uit de Unie maakt het Verenigd Koninkrijk geen deel meer uit van die categorie. De lidstaten zijn daarom niet langer verplicht om afzonderlijk gegevens over het Verenigd Koninkrijk in te dienen op grond van Verordening (EU) nr. 692/2011. (5) De toerismesector van de Europese Unie speelt een belangrijke rol in de economie van alle lidstaten, en toeristische activiteiten vormen een omvangrijke bron van werkgelegenheid. Europese statistieken over toerisme zijn van essentieel belang om het concurrentievermogen van de sector en het toerismevolume en de toeristenstromen te kunnen beoordelen. (6) Gezien het belang van het Verenigd Koninkrijk als markt die toerisme in de Unie genereert, is het van essentieel belang te zorgen voor continuïteit bij de indiening van gegevens door de lidstaten over het Verenigd Koninkrijk nadat dit land zich heeft teruggetrokken uit de Unie. (7) Aangezien het Verenigd Koninkrijk een derde land wordt, moet zijn plaats in de classificatie van de landen of geografische gebieden van ingezetenschap van de gasten van de logiesverstrekkende bedrijven dienovereenkomstig worden gewijzigd. (8) Punt 3 “E. Landen en geografische gebieden” van bijlage I bij Verordening (EU) nr. 692/2011 moet daarom worden gewijzigd zodat het Verenigd Koninkrijk als afzonderlijk land van ingezetenschap van gasten van de logiesverstrekkende bedrijven wordt vermeld. Deze actualisering leidt er slechts toe dat het Verenigd Koninkrijk van de ene categorie naar de andere wordt verplaatst, en heeft dan ook geen gevolgen voor de rapportagelast en wijzigt evenmin het toepasselijke onderliggende conceptuele kader. (9) Het is niet raadzaam om binnen een bepaald referentiejaar een land of een gebied van de ene naar de andere categorie te verplaatsen. Het verdient de voorkeur de gewijzigde indeling met ingang van het volledige referentiejaar 2020 toe te passen, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EU) nr. 692/2011 wordt als volgt gewijzigd: Deel 3, punt “E. Landen en geografische gebieden”, wordt als volgt gewijzigd: 1) het derde streepje wordt vervangen door: “— overige Europese landen (afgezien van de Unie en de EVA; exclusief het Verenigd Koninkrijk, Rusland, Turkije, Oekraïne),”; 2) voor “— Rusland” wordt het volgende streepje ingevoegd: “— Verenigd Koninkrijk,”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie en is van toepassing met ingang van referentiejaar 2020. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 juli 2020. Voor de Commissie De voorzitter Ursula VON DER LEYEN ( 1 ) PB L 192 van 22.7.2011, blz. 17 .",
  "source": "EUR LEX"
}