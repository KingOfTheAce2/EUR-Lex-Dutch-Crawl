{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31994Y1231(06):NL:HTML\">",
  "content": "EUR-Lex - 31994Y1231(06) - NL Avis juridique important | 31994Y1231(06) Resolutie van de Raad van 22 december 1994 over de veiligheid van roll-on/roll-off-passagiersveerboten Publicatieblad Nr. C 379 van 31/12/1994 blz. 0008 - 0009 RESOLUTIE VAN DE RAAD van 22 december 1994 over de veiligheid van roll-on/roll-off-passagiersveerboten (94/C 379/05) DE RAAD VAN DE EUROPESE UNIE, Herinnerend aan de mededeling van de Commissie over een gemeenschappelijk beleid inzake de veiligheid op zee en de daarmee verband houdende resolutie van de Raad van 8 juni 1993 (1), Ernstig bezorgd over de ramp met de Estse roll-on/roll-off-passagiersveerboot  \"Estonia\" die tijdens de overtocht van Tallin naar Stockholm op 28 september 1994 bij stormachtige zee kapseisde, met het tragische gevolg dat meer dan 900 mensen omkwamen, Zich er tevens van bewust dat de afgelopen jaren soortgelijke ongelukken met roll-on/roll-off-passagiersveerboten in de Europese wateren hebben plaatsgevonden, Ervan overtuigd dat gezien deze ongelukken de exploitatie van roll-on/roll-off-passagiersveerboten in de Europese wateren en met name het ontwerp en de uitrusting, de kwaliteit van de bemanningen en de verantwoordelijkheid van de eigenaren en  exploitanten van dit type schepen, moeten worden herzien en verbeterd, Verwijzend naar Richtlijn van de Raad 94/58/EG van 22 november 1994 inzake het minimum-opleidingsniveau van zeevarenden (2), inzonderheid de punten 1 en 2 van artikel 8, die onder andere voorzien in specifieke eisen inzake de communicatie aan boord van  passagiersschepen, I 1. SPREEKT ZIJN VOLDOENING uit over het initiatief van de International Maritime Organization (IMO) dat de instelling behelst van een ad hoc-panel van zeevaartdeskundigen dat aanbevelingen moet doen omtrent verbetering van de veiligheid van  roll-on/roll-off-passagiersveerboten, 2. DOET EEN BEROEP op de Lid-Staten en de Commissie het initiatief van de IMO ten volle te steunen en daaraan hun medewerking te verlenen zodat het panel van deskundigen tegen mei 1995 zijn conclusies en aanbevelingen kan voorleggen; roept de Lid-Staten  en de Commissie op samen te werken om ervoor te zorgen dat het panel niet alleen de technische aspecten aanpakt, maar ook het bredere menselijke aspect, 3. VERZOEKT de Lid-Staten en de Commissie voorstellen in te dienen of te steunen waarin de IMO wordt opgeroepen de volgende maatregelen te treffen: a) een dringende en grondige herziening van de stabiliteitseisen voor roll-on/roll-off-passagiersschepen in beschadigde en onbeschadigde toestand, ten einde de overlevingskansen van dergelijke schepen aanzienlijk te vergroten, b) herziening van de evacuatieprocedures voor roll-on/roll-off-passagiersveerboten, met inbegrip van de procedures, de uitrusting en de opleiding van de bemanning met het oog op snelle evacuatie, doeltreffende en begrijpelijke communicatie van  veiligheidsinformatie en het geven van evacuatie-instructies aan de passagiers aan boord, c) herziening van de vereisten voor gekwalificeerd medisch personeel aan boord van roll-on/roll-off-passagiersveerboten die lange reizen maken, d) voorbereidende werkzaamheden met het oog op wijziging van het SOLAS-Verdrag, of voorbereiding van een afzonderlijk Verdrag, met het oog op onderzoek van ongelukken in de zeescheepvaart en samenwerking tussen staten bij het onderzoeken van dergelijke  ongelukken, e) onderzoek naar de nodige technische specificaties voor het verplicht uitrusten van roll-on/roll-off-passagiersveerboten met een vaartrecorder als hulpmiddel bij het onderzoeken van ongevallen in de zeescheepvaart, f) de nodige stappen ondernemen om ervoor te zorgen dat de normen in de Overeenkomst inzake de stabiliteit van ro-ro-passagiersschepen die varen van of naar havens in een aangegeven zeegebied in Noordwest-Europa als regionale normen worden toegepast en  om de Lid-Staten in staat te stellen deze normen toe te passen op alle roll-on/roll-off-passagiersveerboten die varen van en naar alle havens van deze specifieke regio, g) verbetering van de doelgerichtheid en bespoediging van de werkzaamheden van het Subcomité Toepassing door de Vlaggestaat (FSI) van de IMO, h) de noodzaak overwegen om operationele richtsnoeren op te stellen voor ongunstige weersomstandigheden, uitgaande van de grootte/het soort betrokken roll-on/roll-off-schepen en het gebied waarin zij varen, 4. VERZOEKT de Lid-Staten en de Commissie om er in het kader van het Memorandum van Parijs naar te streven de bepalingen betreffende uitgebreide inspectie zoals opgenomen in de ontwerp-richtlijn inzake toezicht op schepen door de havenstaat, zo spoedig  mogelijk en uiterlijk met ingang van 1 januari 1995 toe te passen; II VERZOEKT de Commissie voorstellen in te dienen voor besluiten van de Raad betreffende 1. de vervroegde verplichte toepassing van de Internationale Code voor Veiligheidsbeheer (IMO-resolutie A.741 (18)) per 1 juli 1996 op alle reguliere diensten van roll-on/roll-off-passagiersveerboten van of naar Europese havens, overeenkomstig het  internationale recht, 2. de verplichting dat alle roll-on/roll-off-schepen die geregeld passagiers van of naar havens van de Europese Unie vervoeren tijdens reizen van een nader te bepalen aantal uren, uitgerust zijn met een systeem om het aantal en de namen en bij kortere  reizen alleen het aantal van de passagiers en bemanningsleden die zich op een bepaald tijdstip aan boord van het schip bevinden, nauwkeurig te kunnen opgeven, behalve indien een uitdrukkelijke uitzondering is gemaakt voor zeer korte reizen. Vóór de  afvaart moet deze informatie worden doorgegeven naar de wal, waar zij voor de bevoegde instanties rechtstreeks toegankelijk moet zijn, 3. een verscherpte verplichte onderzoekregeling met operationele inspecties enz. voor alle roll-on/roll-off-passagiersveerboten die varen van en naar havens van de Europese Unie vóór de aanvang van een nieuwe dienst en vervolgens op gezette tijden, 4. een regeling die verenigbaar is met het internationale recht en met de noodzaak nodeloze verstoringen van het vrije handelsverkeer te voorkomen, waarmee de Lid-Staten de veiligheid van alle roll-on/roll-off-passagiersveerboten die havens van de  Europese Unie aandoen kunnen controleren en het recht hebben een onderzoek in te stellen naar ongelukken in de zeescheepvaart als genoemd in de relevante IMO-resoluties; III 1. NEEMT NOTA van het voornemen van de Commissie zo spoedig mogelijk de voorstellen in te dienen die zij in haar actieprogramma heeft vermeld en waarom de Raad heeft verzocht, en die de veiligheid van roll-on/roll-off-passagiersveerboten gunstig zouden  kunnen beïnvloeden, met name de voorstellen betreffende: - de toepassing van passende werktijden en -omstandigheden waardoor aan boord van deze passagiersschepen de veiligheid wordt gewaarborgd, - gemeenschappelijke veiligheidsvoorschriften voor scheepsuitrusting aan boord van koopvaardij- en passagiersschepen, waaronder reddingsfaciliteiten, met name aan boord van schepen met hoge zijkanten, - verplichte toepassing van de relevante bepalingen van sommig resoluties van de Algemene Vergadering van de IMO, - veiligheidsvoorschriften voor passagiersschepen in het binnenlands verkeer, 2. VERZOEKT de Commissie na te gaan wat het effect is van de concurrentie op de veilige exploitatie van veerboten en hierover aan de Raad verslag uit te brengen, 3. VERZOEKT de Commissie een jaar na de tenuitvoerlegging door de Lid-Staten van Richtlijn 94/58/EG van de Raad verslag uit te brengen over de doeltreffendheid van de in die richtlijn voorgeschreven communicatieregelingen voor passagiers; IV 1. DRINGT ER bij de Lid-Staten OP AAN eventuele moeilijkheden met de invoering van het GMDSS (wereldomvattend satelliet-communicatiesysteem voor nood-, spoed- en veiligheidsverkeer) te melden aan de Commissie, 2. DRINGT ER bij de Lid-Staten OP AAN erop toe te zien dat hun voorschriften inzake de toepassing van de richtsnoeren voor het vastzetten van motorvoertuigen op roll-on/roll-off-veerboten tijdens het vervoer en met name voor de sjorringen (IMO-Resolutie  A.581(14)) correct worden nageleefd door de exploitanten van roll-on/roll-off-passagiersveerboten, 3. DRINGT ER bij alle classificatiebureaus, en in het bijzonder bij de Europese leden van de Internationale Vereniging van Classificatiebureaus (IACS) OP AAN, hun voorschriften voor de structurele onderdelen van roll-on/roll-off-veerboten te evalueren  en aan te scherpen. Daarbij moet speciale aandacht worden geschonken aan de constructie en wijze van beveiliging van de deuren van roll-on/roll-off-passagiersveerboten waardoor voertuigen toegang hebben tot de voertuigdekken, 4. BENADRUKT dat ervoor gezorgd moet worden dat er adequate zoek- en reddingsmiddelen beschikbaar zijn; V BESLUIT de kwestie van de veiligheid van veerboten op zijn agenda te laten staan. (1) PB nr. C 271 van 7. 10. 1993, blz. 1. (2) PB nr. L 319 van 12. 12. 1994, blz. 28.",
  "source": "EUR LEX"
}