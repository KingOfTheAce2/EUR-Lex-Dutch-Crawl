{
  "url": "http://www.w3.org/1999/xhtml\"><!--",
  "content": "L_202401804NL.000101.fmx.xml Publicatieblad van de Europese Unie NL L-serie 2024/1804 25.6.2024 BESLUIT (GBVB) 2024/1804 VAN DE RAAD van 24 juni 2024 tot wijziging van Besluit (GBVB) 2022/2319 betreffende beperkende maatregelen in het licht van de situatie in Haïti DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien Besluit (GBVB) 2022/2319 van de Raad van 25 november 2022 betreffende beperkende maatregelen in het licht van de situatie in Haïti ( 1 ) , en met name artikel 8, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 25 november 2022 Besluit (GBVB) 2022/2319 vastgesteld. (2) Op 2 oktober 2023 heeft de Veiligheidsraad van de Verenigde Naties (de “Veiligheidsraad”) Resolutie 2699 (2023) aangenomen, waarin wordt bepaald dat de situatie in Haïti nog steeds een bedreiging vormt voor de internationale vrede en veiligheid en voor de stabiliteit van de regio. (3) In Resolutie 2699 (2023) van de Veiligheidsraad van de Verenigde Naties (“UNSCR”) worden het toenemende geweld, de criminele activiteiten, en de schendingen van de mensenrechten, waaronder ontvoeringen, seksueel en gendergerelateerd geweld, mensenhandel en migrantensmokkel, moorden, buitengerechtelijke executies en wapensmokkel, die de vrede, stabiliteit en veiligheid van Haïti en de regio ondermijnen, veroordeeld. In UNSCR 2699 (2023) wordt ook het belang en de urgentie erkend van het beteugelen van de smokkel van wapens en munitie naar Haïti voor de totstandbrenging van een veilige operationele omgeving voor internationale veiligheidsondersteuning, met inbegrip van de inzet van een multinationale missie ter ondersteuning van de veiligheid. (4) In punt 14 van UNSCR 2699 (2023) is bepaald dat het gerichte wapenembargo in verband met wapens en aanverwant materieel dat krachtens punt 11 van UNSCR 2653 (2022) moet worden toegepast op personen of entiteiten die zijn aangewezen door het bij punt 19 van UNSCR 2653 (2022) ingestelde comité, wordt vervangen door een wapenembargo in verband met handvuurwapens, lichte wapens en munitie, dat op het gehele grondgebied van Haïti moet worden toegepast. (5) Met het oog op een doeltreffende uitvoering van punt 14 van UNSCR 2699 (2023) is het passend het wapenembargo toe te passen op handvuurwapens en lichte wapens, onderdelen en accessoires daarvan, evenals munitie zoals vastgesteld in de bijlage bij Besluit (GBVB) 2021/38 van de Raad ( 2 ) , alsmede op vuurwapens, hun onderdelen en essentiële componenten en munitie zoals gedefinieerd in Verordening (EU) nr. 258/2012 van de Raad ( 3 ) . (6) Op 19 oktober 2023 heeft de Veiligheidsraad UNSCR 2700 (2023) aangenomen, waarin de staten in punt 11 worden opgeroepen een schriftelijk verslag in te dienen bij het bij punt 19 van UNSCR 2653 (2022) ingestelde Sanctiecomité in gevallen waarin een overeenkomstig punt 13 van UNSCR 2653 (2022) uitgevoerde inspectie leidt tot de inbeslagneming van voorwerpen waarvan de levering, verkoop of overdracht verboden is op grond van punt 14 van UNSCR 2699 (2023). (7) Besluit (GBVB) 2022/2319 moet derhalve dienovereenkomstig worden gewijzigd. (8) Om uitvoering te geven aan bepaalde maatregelen, is verder optreden van de Unie vereist, HEEFT HET VOLGENDE BESLUIT VASTGESTELD: Artikel 1 Artikel 1 van Besluit (GBVB) 2022/2319 wordt vervangen door: “Artikel 1 1.   De rechtstreekse of onrechtstreekse levering, verkoop, overdracht of uitvoer van handvuurwapens en lichte wapens, onderdelen en accessoires daarvan, en munitie als omschreven in de bijlage bij Besluit (GBVB) 2021/38 van de Raad ( *1 ) , alsmede vuurwapens, hun onderdelen en essentiële componenten en munitie als omschreven in Verordening (EU) nr. 258/2012 van de Raad ( *2 ) , aan Haïti door onderdanen van de lidstaten of vanaf het grondgebied van de lidstaten of met gebruik van schepen of vliegtuigen die de vlag van een lidstaat voeren, ongeacht of deze al dan niet van hun grondgebied afkomstig zijn, is verboden. 2.   Er geldt een verbod op: a) het direct of indirect verstrekken van technische bijstand, opleiding of andere bijstand, waaronder het leveren van gewapende huurlingen, in verband met het verstrekken, fabriceren, onderhouden en gebruiken van de in lid 1 genoemde goederen, aan Haïti; b) het direct of indirect verstrekken van daarmee verband houdende financiering of financiële steun, met inbegrip van met name subsidies, leningen en exportkredietverzekering, alsook verzekering en herverzekering, voor de verkoop, de levering, de overdracht of de uitvoer van de in lid 1 genoemde goederen, of voor de levering van aanverwante technische of andere bijstand, aan Haïti. 3.   De lidstaten inspecteren in overleg met hun nationale autoriteiten en in overeenstemming met hun nationale wetgeving en met het internationale recht alle vracht naar Haïti op hun grondgebied, met inbegrip van zee- en luchthavens, indien zij over informatie beschikken op grond waarvan een redelijk vermoeden bestaat dat de vracht voorwerpen omvat waarvan de levering, verkoop, overdracht of uitvoer verboden is uit hoofde van dit artikel. 4.   De lidstaten brengen tijdig verslag uit aan het comité dat is ingesteld bij punt 19 van Resolutie 2653 (2022) van de Veiligheidsraad van de Verenigde Naties (“UNSCR”) (“het Sanctiecomité”) over schendingen van de in de leden 1 en 2 bedoelde maatregelen. De lidstaten dienen bij het Sanctiecomité ook een schriftelijk verslag in over elke inbeslagneming van voorwerpen als gevolg van een overeenkomstig lid 3 uitgevoerde inspectie. 5.   De lidstaten zorgen voor adequate markerings- en registratiemaatregelen om wapens overeenkomstig de internationale en regionale instrumenten waarbij zij partij zijn te traceren en om, waar relevant en op hun verzoek, na te gaan hoe buurlanden het best kunnen worden bijgestaan bij het voorkomen en opsporen van illegale handel en omleiding in strijd met de in de leden 1 en 2 opgelegde maatregelen. 6.   De in de leden 1 en 2 opgenomen verbodsbepalingen gelden niet voor: a) de levering, verkoop, overdracht of uitvoer van artikelen als bedoeld in lid 1, of het verstrekken van technische bijstand, opleiding of andere bijstand of van financiering of financiële bijstand als bedoeld in lid 2, punten a) en b), aan de VN of een door de VN gemachtigde missie of aan een veiligheidseenheid die onder het bevel van de regering van Haïti opereert, en die is bestemd voor gebruik door of in coördinatie met die entiteiten en uitsluitend bedoeld is om de doelstellingen van vrede en stabiliteit in Haïti te bevorderen; b) de levering, verkoop, overdracht of uitvoer van artikelen als bedoeld in lid 1, of het verstrekken van technische bijstand, opleiding of andere bijstand of van financiering of financiële bijstand als bedoeld in lid 2, punten a) en b), wanneer deze vooraf zijn goedgekeurd door het Sanctiecomité om de doelstellingen van vrede en stabiliteit in Haïti te bevorderen. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Luxemburg, 24 juni 2024. Voor de Raad De voorzitter J. BORRELL FONTELLES ( 1 ) PB L 307 van 28.11.2022, blz. 135 . ( 2 ) Besluit (GBVB) 2021/38 van de Raad van 15 januari 2021 tot vaststelling van een gemeenschappelijke aanpak met betrekking tot de elementen van eindgebruikerscertificaten in de context van de uitvoer van handvuurwapens en lichte wapens en munitie daarvoor ( PB L 14 van 18.1.2021, blz. 4 ). ( 3 ) Verordening (EU) nr. 258/2012 van het Europees Parlement en de Raad van 14 maart 2012 tot uitvoering van artikel 10 van het Protocol van de Verenigde Naties tegen de illegale vervaardiging van en handel in vuurwapens, hun onderdelen, componenten en munitie, tot aanvulling van het Verdrag van de Verenigde Naties ter bestrijding van grensoverschrijdende georganiseerde misdaad (VN-protocol inzake vuurwapens), en tot vaststelling van uitvoervergunningen voor vuurwapens, hun onderdelen, componenten en munitie en maatregelen betreffende de invoer en doorvoer ervan ( PB L 94 van 30.3.2012, blz. 1 ). ELI: http://data.europa.eu/eli/dec/2024/1804/oj ISSN 1977-0758 (electronic edition)",
  "source": "EUR LEX"
}