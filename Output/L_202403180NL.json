{
  "url": "http://www.w3.org/1999/xhtml\">",
  "content": "L_202403180NL.000101.fmx.xml Publicatieblad van de Europese Unie NL L-serie 2024/3180 20.12.2024 UITVOERINGSBESLUIT (EU) 2024/3180 VAN DE COMMISSIE van 19 december 2024 inzake de erkenning van het vrijwillige systeem “CertifHy” om de naleving van de in Richtlijn (EU) 2018/2001 van het Europees Parlement en de Raad opgenomen vereisten voor hernieuwbare brandstof van niet-biologische oorsprong aan te tonen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2018/2001 van het Europees Parlement en de Raad van 11 december 2018 ter bevordering van het gebruik van energie uit hernieuwbare bronnen ( 1 ) , en met name artikel 30, leden 4 en 5, Overwegende hetgeen volgt: (1) Richtlijn (EU) 2018/2001 stelt voorwaarden aan bepaalde brandstoffen, namelijk biobrandstoffen, vloeibare biomassa, biomassabrandstoffen, hernieuwbare brandstoffen van niet-biologische oorsprong en brandstoffen op basis van hergebruikte koolstof, zodat die alleen voor de streefdoelen van de richtlijn worden meegeteld als ze duurzaam zijn geproduceerd en een aanzienlijke broeikasgasemissiereductie ten opzichte van fossiele brandstoffen opleveren. Artikel 27, lid 6, van Richtlijn (EU) 2018/2001 en Gedelegeerde Verordening (EU) 2023/1184 van de Commissie ( 2 ) bevatten regels voor de productie van hernieuwbare brandstoffen van niet-biologische oorsprong uit hernieuwbare elektriciteit. Artikel 29 bis, leden 1 en 2, van Richtlijn (EU) 2018/2001 bevat broeikasgasemissiereductiecriteria voor hernieuwbare brandstoffen van niet-biologische oorsprong en voor brandstoffen op basis van hergebruikte koolstof. Gedelegeerde Verordening (EU) 2023/1185 ( 3 ) van de Commissie bevat regels ter bepaling van de methode voor de beoordeling van broeikasgasemissiereducties door hernieuwbare brandstoffen van niet-biologische oorsprong en door brandstoffen op basis van hergebruikte koolstof. Overeenkomstig artikel 31 bis, lid 2, van Richtlijn (EU) 2018/2001 moeten de marktdeelnemers informatie in een Uniedatabank invoeren over de verrichte transacties en de duurzaamheidskenmerken van de hernieuwbare brandstoffen en de brandstoffen op basis van hergebruikte koolstof. (2) Vrijwillige systemen spelen een belangrijke rol bij het leveren van het bewijs dat aan de duurzaamheids- en de broeikasgasemissiereductiecriteria voor biobrandstoffen, vloeibare biomassa en biomassabrandstoffen is voldaan. Overeenkomstig Richtlijn (EU) 2018/2001 kunnen vrijwillige systemen worden gebruikt om i) te certificeren dat alle brandstoffen aan de duurzaamheidscriteria van die richtlijn voldoen, en ii) accurate gegevens over de broeikasgasemissiereducties ervan te verschaffen. Daarnaast kunnen vrijwillige systemen worden gebruikt om aan de hand van de methode van Gedelegeerde Verordening (EU) 2023/1185 te certificeren dat hernieuwbare brandstoffen van niet-biologische oorsprong en brandstoffen op basis van hergebruikte koolstof voldoen aan de broeikasgasemissiereductiecriteria van artikel 29 bis van die richtlijn en om te bewijzen dat ze voldoen aan artikel 27, lid 6, van Richtlijn (EU) 2018/2001 en aan Gedelegeerde Verordening (EU) 2023/1184 ten aanzien van de berekening van het aandeel hernieuwbare elektriciteit om hernieuwbare brandstoffen van niet-biologische oorsprong te produceren. Vrijwillige systemen kunnen ook worden gebruikt om aan te tonen dat marktdeelnemers overeenkomstig artikel 31 bis, leden 2 en 5, van Richtlijn (EU) 2018/2001 accurate informatie invoeren in de nationale of de Uniedatabank inzake bepaalde hernieuwbare brandstoffen en brandstoffen op basis van hergebruikte koolstof. De Commissie kan besluiten dat vrijwillige nationale of internationale systemen voor alle of een deel van die doelen kunnen dienen. (3) Het vrijwillige systeem “CertifHy” heeft op 14 augustus 2023 bij de Commissie een verzoek tot erkenning overeenkomstig artikel 30, lid 4, van Richtlijn (EU) 2018/2001 ingediend betreffende de naleving van de regels voor hernieuwbare brandstoffen van niet-biologische oorsprong, zoals bepaald in die richtlijn en de betreffende gedelegeerde verordeningen van de Commissie. De Commissie heeft dat systeem beoordeeld en enkele punten voor aanpassing aangestipt. Het vrijwillige systeem “CertifHy” heeft in zijn hernieuwde indiening van 25 juli 2024 die punten op correcte wijze aangepakt en de Commissie heeft geoordeeld dat het vrijwillige systeem “CertifHy” de regels van artikel 27, lid 6, van Richtlijn (EU) 2018/2001 en Gedelegeerde Verordening (EU) 2023/1184 voor de productie van hernieuwbare brandstoffen van niet-biologische oorsprong afdoende volgt, accurate gegevens over de broeikasgasemissiereducties van hernieuwbare brandstoffen van niet-biologische oorsprong verstrekt voor de toepassing van artikel 29 bis, lid 1, van Richtlijn (EU) 2018/2001, en conform de methode van Gedelegeerde Verordening (EU) 2023/1185 is. (4) Het vrijwillige systeem “CertifHy” omvat alle soorten hernieuwbare brandstoffen van niet-biologische oorsprong. Het heeft een wereldwijde dekking en omvat de gehele controleketen. (5) Het vrijwillige systeem “CertifHy” voldoet aan Uitvoeringsverordening (EU) 2022/996 van de Commissie ( 4 ) . Uit de beoordeling van het vrijwillige systeem “CertifHy” is gebleken dat het aan de passende normen van betrouwbaarheid, transparantie en onafhankelijke auditing, alsook aan de methodologische vereisten van Gedelegeerde Verordeningen (EU) 2023/1184 en (EU) 2023/1185 voldoet. (6) De informatie dat het vrijwillige systeem “CertifHy” erkend is, moet op het voor vrijwillige systemen bedoelde deel van de Europa-website van de Commissie worden gepubliceerd. (7) Opdat de in dit besluit opgenomen maatregelen meteen kunnen worden toegepast, moet het in werking treden op de dag na die van de bekendmaking ervan in het Publicatieblad van de Europese Unie. (8) De in dit besluit vervatte maatregelen zijn in overeenstemming met het advies van het Comité voor de duurzaamheid van biobrandstoffen, vloeibare biomassa en biomassabrandstoffen, HEEFT HET VOLGENDE BESLUIT VASTGESTELD: Artikel 1 Het op 25 juli 2024 voor erkenning bij de Commissie ingediende vrijwillige systeem “CertifHy” heeft aangetoond dat zijn leveringen van hernieuwbare brandstoffen van niet-biologische oorsprong voldoen aan artikel 27, lid 6, eerste tot en met vierde alinea, van Richtlijn (EU) 2018/2001 en aan Gedelegeerde Verordening (EU) 2023/1184. Het in de eerste alinea genoemde vrijwillige systeem heeft accurate gegevens over de broeikasgasemissiereducties van hernieuwbare brandstoffen van niet-biologische oorsprong verstrekt voor de toepassing van artikel 29 bis, lid 1, van Richtlijn (EU) 2018/2001, en is conform de methode van Gedelegeerde Verordening (EU) 2023/1185. Artikel 2 Indien de inhoud van het op 25 juli 2024 voor erkenning bij de Commissie ingediende vrijwillige systeem “CertifHy” wijzigingen ondergaat die gevolgen kunnen hebben voor de grondslag van dit besluit, worden dergelijke wijzigingen onverwijld aan de Commissie gemeld. De Commissie beoordeelt die wijzigingen om te bepalen of het systeem nog steeds afdoende de elementen van artikel 1 bestrijkt waarvoor het is erkend. Artikel 3 Dit besluit treedt in werking op de dag na die van de bekendmaking ervan in het Publicatieblad van de Europese Unie. Het is van toepassing tot en met 21 december 2029. Gedaan te Brussel, 19 december 2024. Voor de Commissie De voorzitter Ursula VON DER LEYEN ( 1 ) PB L 328 van 21.12.2018, blz. 82 , ELI: http://data.europa.eu/eli/dir/2018/2001/oj . ( 2 ) Gedelegeerde Verordening (EU) 2023/1184 van de Commissie van 10 februari 2023 ter aanvulling van Richtlijn (EU) 2018/2001 van het Europees Parlement en de Raad door de bepaling van een gemeenschappelijke Uniemethode die voorziet in gedetailleerde regels voor de productie van hernieuwbare vloeibare en gasvormige transportbrandstoffen van niet-biologische oorsprong ( PB L 157 van 20.6.2023, blz. 11 , ELI: http://data.europa.eu/eli/reg_del/2023/1184/oj ). ( 3 ) Gedelegeerde Verordening (EU) 2023/1185 van de Commissie van 10 februari 2023 tot aanvulling van Richtlijn (EU) 2018/2001 van het Europees Parlement en de Raad door de vaststelling van een minimumdrempel voor broeikasgasemissiereducties door brandstoffen op basis van hergebruikte koolstof en door de methode te specificeren voor de beoordeling van broeikasgasemissiereducties door hernieuwbare vloeibare en gasvormige transportbrandstoffen van niet-biologische oorsprong en door brandstoffen op basis van hergebruikte koolstof ( PB L 157 van 20.6.2023, blz. 20 , ELI: http://data.europa.eu/eli/reg_del/2023/1185/oj ). ( 4 ) Uitvoeringsverordening (EU) 2022/996 van de Commissie van 14 juni 2022 betreffende de voorschriften om de duurzaamheids- en broeikasgasemissiereductiecriteria alsmede de criteria inzake laag risico op indirecte veranderingen in landgebruik te controleren ( PB L 168 van 27.6.2022, blz. 1 , ELI: http://data.europa.eu/eli/reg_impl/2022/996/oj ). ELI: http://data.europa.eu/eli/dec_impl/2024/3180/oj ISSN 1977-0758 (electronic edition)",
  "source": "EUR LEX"
}