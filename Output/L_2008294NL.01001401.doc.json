{
  "url": "http://www.w3.org/1999/xhtml\">",
  "content": "L_2008294NL.01001401.xml 1.11.2008 NL Publicatieblad van de Europese Unie L 294/14 BESCHIKKING VAN DE COMMISSIE van 30 oktober 2008 tot wijziging van de bijlage bij Beschikking 2007/453/EG tot vaststelling van de BSE-status van lidstaten, derde landen of gebieden daarvan naargelang van hun BSE-risico (Kennisgeving geschied onder nummer C(2008) 6274) (Voor de EER relevante tekst) (2008/829/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 999/2001 van het Europees Parlement en de Raad van 22 mei 2001 houdende vaststelling van voorschriften inzake preventie, bestrijding en uitroeiing van bepaalde overdraagbare spongiforme encefalopathieën ( 1 ) , en met name op artikel 5, lid 2, derde alinea, en artikel 5, lid 3, Overwegende hetgeen volgt: (1) Verordening (EG) nr. 999/2001 bevat voorschriften inzake preventie, bestrijding en uitroeiing van overdraagbare spongiforme encefalopathieën (TSE's) bij dieren. Zij is van toepassing op de productie en het in de handel brengen van levende dieren en producten van dierlijke oorsprong. Daartoe moet de BSE-status (BSE: boviene spongiforme encefalopathie) van lidstaten, derde landen of gebieden daarvan („landen of gebieden”) worden vastgesteld door het land of gebied afhankelijk van het BSE-risico in te delen in een van drie categorieën, namelijk een verwaarloosbaar BSE-risico, een gecontroleerd BSE-risico of een onbepaald BSE-risico. (2) In de bijlage bij Beschikking 2007/453/EG van de Commissie van 29 juni 2007 tot vaststelling van de BSE-status van lidstaten, derde landen of gebieden daarvan naargelang van hun BSE-risico ( 2 ) worden landen of gebieden ingedeeld volgens hun BSE-risicostatus. (3) In afwachting van een definitieve beslissing over de BSE-risicostatus van de lidstaten werden alle lidstaten in Beschikking 2007/453/EG voorlopig aangemerkt als landen met een gecontroleerd BSE-risico. Op de algemene vergadering van de OIE van mei 2008 is een resolutie over de BSE-status van verschillende landen aangenomen. De bijlage bij Beschikking 2007/453/EG moet daarom in overeenstemming worden gebracht met de aanbevelingen van de resolutie van de OIE. In afwachting van een definitieve beslissing over de BSE-risicostatus van bepaalde lidstaten en gezien de geharmoniseerde, strenge beschermende maatregelen tegen BSE die in de Gemeenschap worden toegepast, moeten deze lidstaten voorlopig als landen met een gecontroleerd BSE-risico blijven worden aangemerkt. (4) Beschikking 2007/453/EG moet daarom dienovereenkomstig worden gewijzigd. (5) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 De bijlage bij Beschikking 2007/453/EG wordt vervangen door de tekst in de bijlage bij deze beschikking. Artikel 2 Deze beschikking treedt in werking op 1 december 2008. Deze beschikking is gericht tot de lidstaten. Gedaan te Brussel, 30 oktober 2008. Voor de Commissie Androulla VASSILIOU Lid van de Commissie ( 1 ) PB L 147 van 31.5.2001, blz. 1 . ( 2 ) PB L 172 van 30.6.2007, blz. 84 . BIJLAGE LIJST VAN LANDEN OF GEBIEDEN A.   Landen of gebieden met een verwaarloosbaar BSE-risico Lidstaten — Finland — Zweden EVA-landen — IJsland — Noorwegen Derde landen — Argentinië — Australië — Nieuw-Zeeland — Paraguay — Singapore — Uruguay B.   Landen of gebieden met een gecontroleerd BSE-risico Lidstaten — België, Bulgarije, Tsjechië, Denemarken, Duitsland, Estland, Ierland, Griekenland, Spanje, Frankrijk, Italië, Cyprus, Letland, Litouwen, Luxemburg, Hongarije, Malta, Nederland, Oostenrijk, Polen, Portugal, Roemenië, Slovenië, Slowakije en het Verenigd Koninkrijk EVA-landen — Zwitserland — Liechtenstein Derde landen — Brazilië — Canada — Chili — Taiwan — Mexico — Verenigde Staten C.   Landen of gebieden met een onbepaald BSE-risico — Niet onder A of B in deze bijlage opgenomen landen of gebieden.",
  "source": "EUR LEX"
}