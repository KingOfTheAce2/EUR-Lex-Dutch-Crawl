{
  "url": "http://www.w3.org/1999/xhtml\">",
  "content": "L_2019080NL.01000801.xml 22.3.2019 NL Publicatieblad van de Europese Unie L 80/8 GEDELEGEERDE VERORDENING (EU) 2019/460 VAN DE COMMISSIE van 30 januari 2019 tot wijziging van Verordening (EU) nr. 648/2012 van het Europees Parlement en de Raad wat betreft de lijst van vrijgestelde entiteiten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( 1 ) , en met name artikel 1, lid 6, Overwegende hetgeen volgt: (1) Op 29 maart 2017 heeft het Verenigd Koninkrijk kennisgegeven van zijn voornemen om zich uit de Unie terug te trekken krachtens artikel 50 van het Verdrag betreffende de Europese Unie. De Verdragen zijn niet meer van toepassing op en in het Verenigd Koninkrijk met ingang van de datum van inwerkingtreding van het terugtrekkingsakkoord of, bij gebreke daarvan, na verloop van twee jaar na die kennisgeving, tenzij de Europese Raad met instemming van het Verenigd Koninkrijk met eenparigheid van stemmen besluit deze termijn te verlengen. (2) Het tussen de onderhandelaars overeengekomen terugtrekkingsakkoord voorziet in regelingen op grond waarvan bepalingen van het Unierecht op en in het Verenigd Koninkrijk van toepassing blijven na de datum waarop de Verdragen ophouden van toepassing te zijn op het Verenigd Koninkrijk. Indien dat akkoord in werking treedt, is Verordening (EU) nr. 648/2012, met inbegrip van de vrijstelling waarin artikel 1, lid 4, onder a), van die verordening voorziet, van toepassing op en in het Verenigd Koninkrijk gedurende de overgangsperiode in overeenstemming met dat akkoord en houdt zij op van toepassing te zijn aan het einde van die periode. (3) De terugtrekking van het Verenigd Koninkrijk uit de Unie zou, bij gebreke van bijzondere bepalingen, tot gevolg hebben dat de vrijstelling voor de leden van het Europees Stelsel van centrale banken (ESCB) en andere organen van de lidstaten met een soortgelijke functie en andere overheidsinstellingen in de Unie die belast zijn met of betrokken zijn bij het beheer van de overheidsschuld in artikel 1, lid 4, onder a), van Verordening (EU) nr. 648/2012 niet meer van toepassing is op de centrale bank of andere overheidsinstellingen van het Verenigd Koninkrijk die belast zijn met of betrokken zijn bij het beheer van de overheidsschuld. (4) De Commissie heeft een beoordeling verricht van de internationale status van centrale banken en de overheidsinstellingen die belast zijn met of betrokken zijn bij het beheer van de overheidsschuld, overeenkomstig de wetgeving die in het Verenigd Koninkrijk van toepassing is na zijn terugtrekking uit de Unie, en heeft haar conclusies bij het Europees Parlement en de Raad ingediend. Met name heeft de Commissie een vergelijkende analyse verricht van die status en van de risicobeheernormen die van toepassing zijn op de derivatentransacties die door die instellingen en door centrale banken in het Verenigd Koninkrijk zijn aangegaan. (5) In haar beoordeling concludeerde de Commissie dat de centrale bank en de overheidsinstellingen van het Verenigd Koninkrijk die belast zijn met of betrokken zijn bij het beheer van de overheidsschuld, moeten worden vrijgesteld van de clearing- en rapportageverplichtingen en van de verplichting risicolimiteringstechnieken toe te passen voor niet-geclearde transacties, vastgesteld in Verordening (EU) nr. 648/2012. (6) De autoriteiten van het Verenigd Koninkrijk hebben verzekering gegeven over de status, rechten en verplichtingen van de ESCB-leden, waaronder hun voornemen om de leden van het ESCB en andere organen van de lidstaten met een soortgelijke functie en andere overheidsinstellingen in de Unie die belast zijn met of betrokken zijn bij het beheer van de overheidsschuld, een vrijstelling te verlenen die vergelijkbaar is met de vrijstelling waarin artikel 1, lid 4, van Verordening (EU) nr. 648/2012 voorziet. (7) Bijgevolg moeten de centrale bank en de overheidsinstellingen van het Verenigd Koninkrijk die belast zijn met of betrokken zijn bij het beheer van de overheidsschuld in het Verenigd Koninkrijk, worden opgenomen in de lijst van vrijgestelde entiteiten die in Verordening (EU) nr. 648/2012 is opgenomen. (8) Verordening (EU) nr. 648/2012 moet daarom dienovereenkomstig worden gewijzigd. (9) De Commissie blijft regelmatig de status monitoren van de van de clearing- en rapportageverplichtingen vrijgestelde centrale banken en overheidsorganen die in de lijst in artikel 1, lid 4, onder c), van Verordening (EU) nr. 648/2012 zijn genoemd. Die lijst kan worden bijgewerkt in het licht van de ontwikkeling van de reglementeringen in die derde landen en rekening houdend met alle relevante nieuwe informatiebronnen. Op basis van een dergelijke herbeoordeling kunnen bepaalde derde landen uit de lijst van vrijgestelde entiteiten worden geschrapt, (10) Deze verordening moet met spoed in werking treden en moet van toepassing zijn met ingang van de dag volgende op die waarop Verordening (EU) nr. 648/2012 ophoudt van toepassing te zijn op en in het Verenigd Koninkrijk, HEEFT DE VOLGENDE VERORDENING VASTGESTELD: Artikel 1 Aan artikel 1, lid 4, onder c), van Verordening (EU) nr. 648/2012 wordt het volgende punt ix) toegevoegd: „ix) het Verenigd Koninkrijk van Groot-Brittannië en Noord-Ierland.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van de dag volgende op die waarop Verordening (EU) nr. 648/2012 ophoudt van toepassing te zijn op en in het Verenigd Koninkrijk. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 januari 2019. Voor de Commissie De voorzitter Jean-Claude JUNCKER ( 1 ) PB L 201 van 27.7.2012, blz. 1 .",
  "source": "EUR LEX"
}