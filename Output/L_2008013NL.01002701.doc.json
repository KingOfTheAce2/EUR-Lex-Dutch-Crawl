{
  "url": "http://www.w3.org/1999/xhtml\">",
  "content": "L_2008013NL.01002701.xml 16.1.2008 NL Publicatieblad van de Europese Unie L 13/27 BESCHIKKING VAN DE COMMISSIE van 20 december 2007 betreffende de toewijzing aan België van extra dagen aanwezigheid in ICES-sectoren II a (EG-wateren), IV en VII d (Kennisgeving geschied onder nummer C(2007) 6541) (Slechts de teksten in de Franse en de Nederlandse taal zijn authentiek) (2008/51/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 41/2007 van de Raad van 21 december 2006 tot vaststelling, voor 2007, van de vangstmogelijkheden voor sommige visbestanden en groepen visbestanden welke in de wateren van de Gemeenschap en, voor vaartuigen van de Gemeenschap, in andere wateren met vangstbeperkingen van toepassing zijn, en tot vaststelling van de bij de visserij in acht te nemen voorschriften ( 1 ) , en met name op punt 10 van bijlage IIA, Gezien het door België ingediende verzoek, Overwegende hetgeen volgt: (1) In punt 8 van bijlage IIA bij Verordening (EG) nr. 41/2007 is het maximale aantal dagen bepaald waarop vaartuigen van de Gemeenschap die een lengte over alles van ten minste 10 m hebben en trawls, Deense zegennetten of soortgelijk vistuig, met uitzondering van boomkorren, met een maaswijdte gelijk aan of groter dan 70 mm, dan wel kieuwnetten of warrelnetten, met uitzondering van schakels, aan boord hebben, in de periode van 1 februari 2007 tot en met 31 januari 2008 aanwezig mogen zijn in het Skagerrak, ICES-sectoren IV en VII d, en de wateren van de Gemeenschap van ICES-sector II a. (2) In punt 10 van bijlage IIA bij Verordening (EG) nr. 41/2007 is bepaald dat de Commissie, op verzoek van een lidstaat, extra dagen mag toekennen waarop een vaartuig met dergelijk vistuig aan boord in het geografische gebied aanwezig mag zijn, op basis van de definitieve beëindiging van visserijactiviteiten na 1 januari 2002. (3) Uit door België op 29 juni 2007 en 2 oktober 2007 overgelegde gegevens blijkt dat de visserijinspanning van vaartuigen die hun activiteiten sinds 1 januari 2002 hebben beëindigd, gelijk was aan 2,15 % van de visserijinspanning die in 2001 is geleverd door Belgische vaartuigen die in het geografische gebied aanwezig waren en kieuwnetten of warrelnetten, met uitzondering van schakels, aan boord hadden, respectievelijk 41,96 % van de visserijinspanning die in 2001 is geleverd door Belgische vaartuigen die in het geografische gebied aanwezig waren en trawls, Deense zegennetten of soortgelijk vistuig, met uitzondering van boomkorren, met een maaswijdte gelijk aan of groter dan 70 mm, aan boord hadden. (4) Gezien de ingediende gegevens moeten aan België voor vaartuigen die kieuwnetten of warrelnetten, met uitzondering van schakels, aan boord hebben, 3 extra dagen van aanwezigheid, voor vaartuigen die trawls, Deense zegennetten of soortgelijk vistuig, met uitzondering van boomkorren, met een maaswijdte gelijk aan of groter dan 70 mm en kleiner dan 90 mm, aan boord hebben, 86 extra dagen van aanwezigheid, voor vaartuigen die trawls, Deense zegennetten of soortgelijk vistuig, met uitzondering van boomkorren, met een maaswijdte gelijk aan of groter dan 90 mm en kleiner dan 100 mm, aan boord hebben, 88 extra dagen van aanwezigheid, en voor vaartuigen die trawls, Deense zegennetten of soortgelijk vistuig, met uitzondering van boomkorren, met een maaswijdte gelijk aan of groter dan 100 mm, aan boord hebben, 40 extra dagen van aanwezigheid in het overeenkomstige geografische gebied (het hele gebied of een deel ervan) worden toegekend voor de periode waarin artikel 7 van Verordening (EG) nr. 41/2007 van toepassing is, dat is van 1 februari 2007 tot en met 31 januari 2008. (5) De in deze beschikking vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE BESCHIKKING GEGEVEN: Artikel 1 1.   Het maximale aantal dagen waarop een vissersvaartuig dat de vlag van België voert, dat vistuig als bedoeld in de punten 4.1.c.i, 4.1.c.ii, 4.1.c.iii en 4.1.c.iv van bijlage IIA bij Verordening (EG) nr. 41/2007 aan boord heeft en waarvoor geen van de bijzondere voorwaarden in punt 8.1 van die bijlage van toepassing is, aanwezig mag zijn in het Skagerrak en in ICES-sectoren II a (EG-wateren), IV en VII d, zoals vastgesteld in tabel I van die bijlage, wordt met 3 zeedagen verhoogd. 2.   Het maximale aantal dagen waarop een vissersvaartuig dat de vlag van België voert, dat vistuig als bedoeld in de punten 4.1.a.ii van bijlage IIA bij Verordening (EG) nr. 41/2007 aan boord heeft en waarvoor geen van de bijzondere voorwaarden in punt 8.1 van die bijlage van toepassing is, aanwezig mag zijn in ICES-sectoren II a (EG-wateren) en IV, zoals vastgesteld in tabel I van die bijlage, wordt met 86 zeedagen verhoogd. 3.   Het maximale aantal dagen waarop een vissersvaartuig dat de vlag van België voert, dat vistuig als bedoeld in de punten 4.1.a.iii van bijlage IIA bij Verordening (EG) nr. 41/2007 aan boord heeft en waarvoor geen van de bijzondere voorwaarden in punt 8.1 van die bijlage van toepassing is, aanwezig mag zijn in ICES-sectoren II a (EG-wateren), IV en VII d, zoals vastgesteld in tabel I van die bijlage, wordt met 88 zeedagen verhoogd. 4.   Het maximale aantal dagen waarop een vissersvaartuig dat de vlag van België voert, dat vistuig als bedoeld in de punten 4.1.a.iv en 4.1.a.v van bijlage IIA bij Verordening (EG) nr. 41/2007 aan boord heeft en waarvoor geen van de bijzondere voorwaarden in punt 8.1 van die bijlage van toepassing is, aanwezig mag zijn in ICES-sectoren II a (EG-wateren), IV en VII d, en in het Skagerrak, zoals vastgesteld in tabel I van die bijlage, wordt met 40 zeedagen verhoogd. Artikel 2 Deze beschikking is gericht tot het Koninkrijk België. Gedaan te Brussel, 20 december 2007. Voor de Commissie Joe BORG Lid van de Commissie ( 1 ) PB L 15 van 20.1.2007, blz. 1 . Verordening laatstelijk gewijzigd bij Verordening (EG) nr. 898/2007 ( PB L 196 van 28.7.2007, blz. 22 ).",
  "source": "EUR LEX"
}