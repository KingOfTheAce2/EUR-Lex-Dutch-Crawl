{
  "url": "http://www.w3.org/1999/xhtml\"><!--",
  "content": "L_2023159NL.01006001.xml 22.6.2023 NL Publicatieblad van de Europese Unie L 159/60 UITVOERINGSVERORDENING (EU) 2023/1202 VAN DE COMMISSIE van 21 juni 2023 tot wijziging van Uitvoeringsverordening (EU) 2021/2325 wat betreft de erkenning van bepaalde controleautoriteiten en controleorganen met het oog op de invoer van biologische producten in de Unie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/848 van het Europees Parlement en de Raad van 30 mei 2018 inzake de biologische productie en de etikettering van biologische producten en tot intrekking van Verordening (EG) nr. 834/2007 van de Raad ( 1 ) , en met name artikel 48, lid 3, en artikel 57, lid 2, Overwegende hetgeen volgt: (1) Bijlage I bij Uitvoeringsverordening (EU) 2021/2325 van de Commissie ( 2 ) bevat de lijst van derde landen waarvan de productiesystemen en de controlemaatregelen voor de biologische productie van landbouwproducten zijn erkend als gelijkwaardig met die van Verordening (EG) nr. 834/2007 van de Raad ( 3 ) . (2) India heeft de Commissie meegedeeld dat zijn bevoegde autoriteit de accreditatie van de controleorganen “APOF Organic Certification Agency” (AOCA-IN-ORG-002), “Bhumaatha Organic Certification Bureau” (BOCB-IN-ORG-034) en “Karnataka State Organic Certification Agency” (IN-ORG-027) heeft ingetrokken en de accreditatie van het controleorgaan “Faircert Certification Services Pvt Ltd” (IN-ORG-023) heeft geschorst. (3) Japan heeft de Commissie meegedeeld dat zijn bevoegde autoriteit de accreditatie van de controleorganen “Japan Grain Inspection Association” (JP-BIO-039) en “OCIA Japan” (JP-BIO-008) heeft ingetrokken. (4) Japan heeft de Commissie meegedeeld dat zijn bevoegde autoriteit het controleorgaan “Japan Association for Inspection and Investigation of Food Including Fats and Oils” (JP-BIO-042) heeft erkend. (5) De Republiek Korea heeft de Commissie verzocht om naast het Ministerie van Landbouw, Voedselvoorziening en Plattelandszaken ook de nationale dienst voor kwaliteitsbeheer van landbouwproducten te erkennen als bevoegde autoriteit. (6) Bijlage II bij Uitvoeringsverordening (EU) 2021/2325 bevat de lijst van voor gelijkwaardigheidsdoeleinden erkende controleautoriteiten en controleorganen die bevoegd zijn om in derde landen controles uit te voeren en certificaten af te geven. In het licht van nieuwe informatie en van de verzoeken die de Commissie sinds de vaststelling van Uitvoeringsverordening (EU) 2021/2325 heeft ontvangen, moeten bepaalde wijzigingen in die lijst worden aangebracht. (7) De Commissie heeft een verzoek ontvangen van het controleorgaan “Albinspekt bio.inspecta” om zijn erkenning voor alle derde landen waarvoor het is erkend, in te trekken wegens de fusie met “Bio.inspecta AG”. (8) Een aantal zendingen van uit India en Egypte ingevoerde producten die door “Biocert International Pvt Ltd” als biologisch werden gecertificeerd, waren verontreinigd met producten en stoffen die niet zijn toegestaan in de biologische productie en/of de conventionele productie in de Unie, waaronder ethyleenoxide (ETO), dat kankerverwekkend, mutageen en giftig voor de voortplanting is. Dat heeft geleid tot een aantal meldingen in het informatiesysteem voor biologische landbouw (OFIS). Het niveau van verontreiniging in de zendingen lag doorgaans hoger dan de maximumresidugehalten voor ETO die zijn vastgesteld bij Verordening (EG) nr. 396/2005 van het Europees Parlement en de Raad ( 4 ) . (9) Voorts heeft “Biocert International Pvt Ltd” niet aangetoond dat de onder zijn controle ingevoerde biologische producten geproduceerd zijn overeenkomstig productievoorschriften en onder controleregelingen die gelijkwaardig zijn aan die van Verordening (EG) nr. 834/2007 en van de Verordeningen (EG) nr. 889/2008 ( 5 ) en (EG) nr. 1235/2008 ( 6 ) van de Commissie. (10) Tevens heeft Biocert niet aangetoond dat alle marktdeelnemers die door “Biocert International Pvt Ltd” worden gecontroleerd, onder gelijkwaardige controlemaatregelen vallen en dat die controlemaatregelen permanent en doeltreffend zijn toegepast, hoewel voorgeschreven in artikel 33, lid 1, punt b) van Verordening (EG) nr. 834/2007. (11) Bovendien heeft “Biocert International Pvt Ltd” geen passende corrigerende maatregelen genomen naar aanleiding van de geconstateerde onregelmatigheden en inbreuken. (12) Tot slot heeft de accreditatie-instantie IOAS de Commissie meegedeeld dat het de ISO/IEC 17065-accreditatie van “Biocert International Pvt Ltd” voor alle productcategorieën en in alle derde landen waarvoor het was geaccrediteerd, heeft ingetrokken omdat het controleorgaan geen gevolg heeft gegeven aan eerdere sancties, de specifieke vereiste acties niet heeft ondernomen en de non-conformiteiten niet heeft verholpen. (13) Om elk van de in de overwegingen 8 tot en met 12 uiteengezette redenen en overeenkomstig artikel 4, lid 1, punt d), v) en vii), van Gedelegeerde Verordening (EU) 2021/1342 van de Commissie ( 7 ) moet “Biocert International Pvt Ltd” worden geschrapt uit de lijst van controleautoriteiten en controleorganen in bijlage II bij Uitvoeringsverordening (EU) 2021/2325. (14) “Ecogruppo Italia” heeft de Commissie meegedeeld dat zijn adres is gewijzigd. (15) De Commissie heeft een verzoek van “Indicert” ontvangen om zijn erkenning voor Cambodja in te trekken. (16) De Commissie heeft een verzoek van “Kiwa BCS Öko-Garantie GmbH” ontvangen om zijn erkenning voor Albanië, Bangladesh, Belarus, Bhutan, Cuba, Ethiopië, Guinee-Bissau, India, Iran, Kosovo, Mongolië, Nepal en Pakistan in te trekken. Daarnaast heeft “Kiwa BCS Öko-Garantie GmbH” de Commissie meegedeeld dat zijn internetadres is gewijzigd. (17) “Organic Standard” heeft de Commissie meegedeeld dat zijn internetadres is gewijzigd. (18) Uitvoeringsverordening (EU) 2021/2325 moet daarom dienovereenkomstig worden gewijzigd. (19) De in deze verordening vervatte maatregelen zijn in overeenstemming met het advies van het Comité voor de biologische productie, HEEFT DE VOLGENDE VERORDENING VASTGESTELD: Artikel 1 Verordening (EU) 2021/2325 wordt als volgt gewijzigd: 1) Bijlage I wordt gewijzigd overeenkomstig bijlage I bij deze verordening. 2) Bijlage II wordt gewijzigd overeenkomstig bijlage II bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 juni 2023. Voor de Commissie De voorzitter Ursula VON DER LEYEN ( 1 ) PB L 150 van 14.6.2018, blz. 1 . ( 2 ) Uitvoeringsverordening (EU) 2021/2325 van de Commissie van 16 december 2021 tot vaststelling, op grond van Verordening (EU) 2018/848 van het Europees Parlement en de Raad, van de lijst van derde landen en van de lijst van controleautoriteiten en controleorganen die op grond van artikel 33, leden 2 en 3, van Verordening (EG) nr. 834/2007 van de Raad zijn erkend met het oog op de invoer van biologische producten in de Unie ( PB L 465 van 29.12.2021, blz. 8 ). ( 3 ) Verordening (EG) nr. 834/2007 van de Raad van 28 juni 2007 inzake de biologische productie en de etikettering van biologische producten en tot intrekking van Verordening (EEG) nr. 2092/91 ( PB L 189 van 20.7.2007, blz. 1 ). ( 4 ) Verordening (EG) nr. 396/2005 van het Europees Parlement en de Raad van 23 februari 2005 tot vaststelling van maximumgehalten aan bestrijdingsmiddelenresiduen in of op levensmiddelen en diervoeders van plantaardige en dierlijke oorsprong en houdende wijziging van Richtlijn 91/414/EEG van de Raad ( PB L 70 van 16.3.2005, blz. 1 ). ( 5 ) Verordening (EG) nr. 889/2008 van de Commissie van 5 september 2008 tot vaststelling van bepalingen ter uitvoering van Verordening (EG) nr. 834/2007 van de Raad inzake de biologische productie en de etikettering van biologische producten, wat de biologische productie, de etikettering en de controle betreft ( PB L 250 van 18.9.2008, blz. 1 ). ( 6 ) Verordening (EG) nr. 1235/2008 van de Commissie van 8 december 2008 houdende bepalingen ter uitvoering van Verordening (EG) nr. 834/2007 van de Raad wat de regeling voor de invoer van biologische producten uit derde landen betreft ( PB L 334 van 12.12.2008, blz. 25 ). ( 7 ) Gedelegeerde Verordening (EU) 2021/1342 van de Commissie van 27 mei 2021 tot aanvulling van Verordening (EU) 2018/848 van het Europees Parlement en de Raad met voorschriften inzake de informatie die door derde landen en door controleautoriteiten en controleorganen moet worden verzonden met het oog op het toezicht op hun erkenning uit hoofde van artikel 33, leden 2 en 3, van Verordening (EG) nr. 834/2007 van de Raad voor ingevoerde biologische producten en de maatregelen die bij de uitoefening van dat toezicht moeten worden genomen ( PB L 292 van 16.8.2021, blz. 20 ). BIJLAGE I Bijlage I bij Uitvoeringsverordening (EU) 2021/2325 wordt als volgt gewijzigd: 1) In de tabel in punt 5 van de tekst met betrekking tot “ INDIA ” worden de rijen voor de codenummers IN-ORG-002, IN-ORG-023, IN-ORG-027 en IN-ORG-034 geschrapt. 2) In de tekst met betrekking tot “ JAPAN ” wordt de tabel in punt 5 als volgt gewijzigd: a) de rijen voor de codenummers JP-BIO-008 en JP-BIO-039 worden geschrapt; b) de volgende rij wordt toegevoegd: “JP-BIO-042 Japan Association for Inspection and Investigation of Food Including Fats and Oils www.syken.or.jp” 3) In de tekst met betrekking tot “ REPUBLIEK KOREA ” wordt punt 4 vervangen door: “4. Bevoegde autoriteiten: Ministerie van Landbouw, Voedselvoorziening en Plattelandszaken, www.enviagro.go.kr/portal/en/main.do en nationale dienst voor kwaliteitsbeheer van landbouwproducten, www.naqs.go.kr/eng/main/main.do”. BIJLAGE II Bijlage II bij Uitvoeringsverordening (EU) 2021/2325 wordt als volgt gewijzigd: 1) De tekst met betrekking tot “ Albinspekt bio.inspecta ” wordt geschrapt. 2) De tekst met betrekking tot “ Biocert International Pvt Ltd ” wordt geschrapt. 3) In de tekst met betrekking tot “ Ecogruppo Italia ” wordt punt 1 vervangen door: “1. Adres: Via Siracusa on the corner of Via Merano 95037 — San Giovanni La Punta/Catania, Italië”. 4) In de tabel in punt 3 van de tekst met betrekking tot “ Indocert ” wordt de rij voor Cambodja geschrapt. 5) De tekst met betrekking tot “ Kiwa BCS Öko-Garantie GmbH ” wordt als volgt gewijzigd: a) punt 2 wordt vervangen door: “2. Internetadres: www.kiwa.de/bio”; b) in de tabel in punt 3 worden de rijen voor Albanië, Bangladesh, Belarus, Bhutan, Cuba, Ethiopië, Guinee-Bissau, India, Iran, Kosovo, Mongolië, Nepal en Pakistan geschrapt. 6) In de tekst met betrekking tot “ Organic Standard ” wordt punt 2 vervangen door: “2. Internetadres: http://www.organicstandard.ua”.",
  "source": "EUR LEX"
}