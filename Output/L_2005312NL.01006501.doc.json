{
  "url": "http://www.w3.org/1999/xhtml\">",
  "content": "L_2005312NL.01006501.xml 29.11.2005 NL Publicatieblad van de Europese Unie L 312/65 BESCHIKKING VAN DE COMMISSIE van 28 november 2005 betreffende het tijdelijk in de handel brengen van bepaald zaaizaad van de soort Triticum durum dat niet aan de eisen van Richtlijn 66/402/EEG van de Raad voldoet (Kennisgeving geschied onder nummer C(2005) 4527) (Voor de EER relevante tekst) (2005/841/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 66/402/EEG van de Raad van 14 juni 1966 betreffende het in de handel brengen van zaaigranen ( 1 ) , en met name op artikel 17, Overwegende hetgeen volgt: (1) In Oostenrijk is de beschikbare hoeveelheid zaaizaad van voor het klimaat van dat land geschikte winterrassen van harde tarwe (Triticum durum) dat inzake kiemkracht aan de eisen van Richtlijn 66/402/EEG voldoet, ontoereikend om in de behoeften van deze lidstaat te voorzien. (2) In de behoeften aan zaaizaad van die soort kan niet in voldoende mate worden voorzien met zaaizaad uit andere lidstaten of uit derde landen, dat aan alle eisen van Richtlijn 66/402/EEG voldoet. (3) Derhalve moet Oostenrijk worden gemachtigd om tot en met 15 november 2005 toe te staan dat voor deze soorten zaaizaad in de handel wordt gebracht dat aan minder strenge eisen voldoet. (4) Bovendien moeten andere lidstaten die zaaizaad van de betrokken soort aan Oostenrijk kunnen leveren, ongeacht of dat zaad is geoogst in een lidstaat dan wel in een derde land dat valt onder Beschikking 2003/17/EG van de Raad van 16 december 2002 betreffende de gelijkwaardigheid van in derde landen verrichte veldkeuringen van gewassen voor de teelt van zaaizaad en de gelijkwaardigheid van in derde landen voortgebracht zaaizaad ( 2 ) , worden gemachtigd om toe te staan dat dergelijk zaad in de handel wordt gebracht. (5) Oostenrijk dient als coördinator op te treden om ervoor te zorgen dat de totale hoeveelheid zaaizaad die op grond van deze beschikking in de handel mag worden gebracht, de in deze beschikking vastgestelde maximumhoeveelheid niet overschrijdt. (6) De in deze beschikking vervatte maatregelen zijn in overeenstemming met het advies van het Permanent Comité voor teeltmateriaal voor land-, tuin- en bosbouw, HEEFT DE VOLGENDE BESCHIKKING GEGEVEN: Artikel 1 Het in de handel brengen in de Gemeenschap van zaaizaad van harde wintertarwe dat inzake minimumkiemkracht niet aan de eisen van Richtlijn 66/402/EEG voldoet, wordt tot en met 15 november 2005 toegestaan, overeenkomstig het bepaalde in de bijlage bij deze beschikking, mits aan de volgende voorwaarden wordt voldaan: a) de kiemkracht bedraagt ten minste 75 % van het zuivere zaad; b) op het officiële etiket staat de kiemkracht vermeld die bij het op grond van artikel 2, lid 1, punt F, onder d), en punt G, onder d), van Richtlijn 66/402/EEG uitgevoerde officiële onderzoek of onderzoek onder officieel toezicht is geconstateerd; c) het zaaizaad is voor het eerst in de handel gebracht overeenkomstig artikel 2 van deze beschikking. Artikel 2 Een zaaizaadleverancier die het in artikel 1 bedoelde zaaizaad in de handel wenst te brengen, vraagt daartoe toestemming in de lidstaat waarin hij is gevestigd. De betrokken lidstaat geeft de leverancier toestemming om dat zaaizaad in de handel te brengen, tenzij: a) er voldoende aanwijzingen zijn dat de leverancier niet in staat zal zijn de in zijn aanvraag vermelde hoeveelheid in de handel te brengen, of b) als gevolg daarvan de totale hoeveelheid die op grond van de betrokken afwijking in de handel mag worden gebracht, de in de bijlage vastgestelde maximumhoeveelheid zou overschrijden. Artikel 3 De lidstaten verlenen elkaar administratieve bijstand bij de toepassing van deze beschikking. Om ervoor te zorgen dat de totale hoeveelheid waarvoor toestemming wordt gegeven de in de bijlage vastgestelde maximumhoeveelheid niet overschrijdt, treedt Oostenrijk op als coördinerende lidstaat. Wanneer een lidstaat een aanvraag overeenkomstig artikel 2 ontvangt, stelt hij onverwijld de betrokken coördinerende lidstaat in kennis van de in de aanvraag vermelde hoeveelheid. De coördinerende lidstaat meldt de lidstaat die de gegevens heeft meegedeeld, onmiddellijk of inwilliging van de aanvraag zou leiden tot een overschrijding van de maximumhoeveelheid. Artikel 4 De lidstaten delen de Commissie en de overige lidstaten onmiddellijk de hoeveelheden zaaizaad mee die met hun toestemming op grond van deze beschikking in de handel mogen worden gebracht. Artikel 5 Deze beschikking is gericht tot de lidstaten. Gedaan te Brussel, 28 november 2005. Voor de Commissie Markos KYPRIANOU Lid van de Commissie ( 1 ) PB 125 van 11.7.1966, blz. 2309/66 . Richtlijn laatstelijk gewijzigd bij Richtlijn 2004/117/EG ( PB L 14 van 18.1.2005, blz. 18 ). ( 2 ) PB L 8 van 14.1.2003, blz. 10 . Beschikking laatstelijk gewijzigd bij Verordening (EG) nr. 885/2004 ( PB L 168 van 1.5.2004, blz. 1 ). BIJLAGE Soort Ras Maximumhoeveelheid (t) Triticum durum Auradur, Heradur, Inverdur, Prowidur, Superdur, Windur 500",
  "source": "EUR LEX"
}