{
  "url": "http://www.w3.org/1999/xhtml\"><!--",
  "content": "L_2022125NL.01000101.xml 28.4.2022 NL Publicatieblad van de Europese Unie L 125/1 UITVOERINGSVERORDENING (EU) 2022/680 VAN DE COMMISSIE van 27 april 2022 tot wijziging van de informatie in de bijlage bij Uitvoeringsverordening (EU) 2020/178 door het Verenigd Koninkrijk (Noord-Ierland) daarin op te nemen als land van oorsprong waaruit planten, vruchten, groenten, bloemen of zaden zonder fytosanitair certificaat op het grondgebied van de Unie mogen worden binnengebracht DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( 1 ) , en met name artikel 45, lid 1, vierde alinea, Overwegende hetgeen volgt: (1) Op grond van Uitvoeringsverordening (EU) 2020/178 van de Commissie ( 2 ) moeten de lidstaten, zeehavens, luchthavens en internationale transportbedrijven, ten behoeve van de reizigers die uit derde landen komen, op alle punten van binnenkomst in de Unie of op alle vervoermiddelen die de Unie binnenkomen, posters aanbrengen met bepaalde informatie over verbodsbepalingen en voorschriften met betrekking tot het binnenbrengen van planten, plantaardige producten en andere materialen. Meer in het bijzonder is in de bijlage bij die uitvoeringsverordening een poster met dergelijke informatie afgebeeld, waaronder informatie over de derde landen waaruit planten, vruchten, groenten, bloemen of zaden zonder fytosanitair certificaat op het grondgebied van de Unie mogen worden binnengebracht. (2) Overeenkomstig het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie (het terugtrekkingsakkoord), en met name artikel 5, lid 4, van het Protocol inzake Ierland/Noord-Ierland, in samenhang met bijlage 2 bij dat protocol, zijn Verordening (EU) 2016/2031 en de daarop gebaseerde handelingen van de Commissie, zoals Uitvoeringsverordening (EU) 2020/178, na het einde van de in het terugtrekkingsakkoord bedoelde overgangsperiode van toepassing op en in het Verenigd Koninkrijk met betrekking tot Noord-Ierland. (3) Derhalve moet de informatie op de poster in de bijlage bij Uitvoeringsverordening (EU) 2020/178 worden gewijzigd om het Verenigd Koninkrijk (Noord-Ierland) daarin op te nemen als land van oorsprong waaruit planten, vruchten, groenten, bloemen of zaden zonder fytosanitair certificaat op het grondgebied van de Unie mogen worden binnengebracht. De bijlage bij Uitvoeringsverordening (EU) 2020/178 moet daarom dienovereenkomstig worden gewijzigd. (4) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Wijziging van Uitvoeringsverordening (EU) 2020/178 De bijlage bij Uitvoeringsverordening (EU) 2020/178 wordt vervangen door de tekst in de bijlage bij de onderhavige verordening. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 april 2022. Voor de Commissie De voorzitter Ursula VON DER LEYEN ( 1 ) PB L 317 van 23.11.2016, blz. 4 . ( 2 ) Uitvoeringsverordening (EU) 2020/178 van de Commissie van 31 januari 2020 betreffende de verstrekking van informatie aan reizigers die uit derde landen komen en aan klanten van postdiensten en van bepaalde professionele marktdeelnemers over het verbod op het binnenbrengen van planten, plantaardige producten en andere materialen op het grondgebied van de Unie overeenkomstig Verordening (EU) 2016/2031 van het Europees Parlement en de Raad ( PB L 37 van 10.2.2020, blz. 1 ). BIJLAGE “BIJLAGE In artikel 1 bedoelde poster ”",
  "source": "EUR LEX"
}