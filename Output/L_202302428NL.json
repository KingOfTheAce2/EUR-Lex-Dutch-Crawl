{
  "url": "http://www.w3.org/1999/xhtml\"><!--",
  "content": "L_202302428NL.000101.fmx.xml Publicatieblad van de Europese Unie NL Serie L 2023/2428 27.10.2023 BESLUIT (EU) 2023/2428 VAN DE RAAD van 23 oktober 2023 betreffende het namens de Europese Unie in het ACS-EU-Comité van ambassadeurs in te nemen standpunt over de wijziging van Besluit nr. 3/2019 van het ACS-EU-Comité van ambassadeurs tot vaststelling van overgangsmaatregelen op grond van artikel 95, lid 4, van de ACS-EU-partnerschapsovereenkomst DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 217, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Partnerschapsovereenkomst tussen de leden van de groep van staten in Afrika, het Caribisch gebied en de Stille Oceaan, enerzijds, en de Europese Gemeenschap en haar lidstaten, anderzijds ( 1 ) (de “ACS-EU-partnerschapsovereenkomst”) werd op 23 juni 2000 ondertekend in Cotonou en is op 1 april 2003 in werking getreden. Overeenkomstig Besluit nr. 3/2019 van het ACS-EU-Comité van ambassadeurs ( 2 ) (het “besluit over overgangsmaatregelen”) dient ze tot en met 31 oktober 2023 te worden toegepast. (2) Op grond van artikel 95, lid 4, eerste alinea, van de ACS-EU-partnerschapsovereenkomst zijn de onderhandelingen over een nieuwe ACS-EU-partnerschapsovereenkomst (de “nieuwe overeenkomst”) in september 2018 van start gegaan. De nieuwe overeenkomst zal op 15 november 2023 ondertekend worden door de Europese Unie en haar lidstaten en door de leden van de Organisatie van staten in Afrika, het Caribisch gebied en de Stille Oceaan. Op grond van artikel 98, lid 4, van de nieuwe overeenkomst is de overeenkomst voorlopig van toepassing vanaf de eerste dag van de tweede maand na de datum van ondertekening ervan. Daarom is het nodig het besluit over overgangsmaatregelen te wijzigen, zodat de toepassing van de bepalingen van de ACS-EU-partnerschapsovereenkomst verder kan worden verlengd. (3) In artikel 95, lid 4, tweede alinea, van de ACS-EU-partnerschapsovereenkomst is bepaald dat de ACS-EU-Raad van ministers alle overgangsmaatregelen kan vaststellen die nodig zijn tot aan de inwerkingtreding van de nieuwe overeenkomst. (4) Op grond van artikel 15, lid 4, van de ACS-EU-partnerschapsovereenkomst heeft de ACS-EU-Raad van ministers op 23 mei 2019 de bevoegdheid om overgangsmaatregelen vast te stellen, overgedragen aan het ACS-EU-Comité van ambassadeurs ( 3 ) . Het is derhalve aan het ACS-EU-Comité van ambassadeurs om op grond van artikel 95, lid 4, van de ACS-EU-partnerschapsovereenkomst de overgangsmaatregelen te wijzigen. (5) Het is passend het standpunt vast te stellen dat namens de Unie moet worden ingenomen in het ACS-EU-Comité van ambassadeurs, aangezien de beoogde handeling voor de Unie bindend zal zijn. (6) De bepalingen van de ACS-EU-partnerschapsovereenkomst zullen toegepast blijven worden teneinde de continuïteit van de betrekkingen tussen de Unie en haar lidstaten, enerzijds, en de ACS-staten, anderzijds, te handhaven. De gewijzigde overgangsmaatregelen zijn derhalve niet bedoeld als wijzigingen van de ACS-EU-partnerschapsovereenkomst als bepaald in artikel 95, lid 3, daarvan, HEEFT HET VOLGENDE BESLUIT VASTGESTELD: Artikel 1 1.   Het namens de Unie in het ACS-EU-Comité van ambassadeurs in te nemen standpunt, op grond van artikel 95, lid 4, van de ACS-EU-partnerschapsovereenkomst, houdt in dat Besluit nr. 3/2019 van het ACS-EU-Comité van ambassadeurs moet worden gewijzigd om de toepassing van de bepalingen van de ACS-EU-partnerschapsovereenkomst tot en met 31 december 2023 te verlengen. 2.   De bepalingen van de ACS-EU-partnerschapsovereenkomst worden toegepast in overeenstemming met het voorwerp en het doel van artikel 95, lid 4, ervan. Artikel 2 Dit besluit treedt in werking op de datum van de vaststelling ervan. Gedaan te Luxemburg, 23 oktober 2023. Voor de Raad De voorzitter J. BORRELL FONTELLES ( 1 ) PB L 317 van 15.12.2000, blz. 3 . De ACS-EU-partnerschapsovereenkomst werd gewijzigd bij de overeenkomst ondertekend in Luxemburg op 25 juni 2005 ( PB L 209 van 11.8.2005, blz. 27 ) en bij de overeenkomst ondertekend in Ouagadougou op 22 juni 2010 ( PB L 287 van 4.11.2010, blz. 3 ). ( 2 ) Besluit nr. 3/2019 van het ACS-EU-Comité van ambassadeurs van 17 december 2019 tot vaststelling van overgangsmaatregelen op grond van artikel 95, lid 4, van de ACS-EU-partnerschapsovereenkomst ( PB L 1 van 3.1.2020, blz. 3 ). ( 3 ) Besluit nr. 1/2019 van de ACS-EU-Raad van ministers van 23 mei 2019 over de delegatie van bevoegdheden aan het ACS-EU-Comité van ambassadeurs inzake het besluit om op grond van artikel 95, lid 4, van de ACS-EU-Partnerschapsovereenkomst overgangsmaatregelen vast te stellen ( PB L 146 van 5.6.2019, blz. 114 ). ELI: http://data.europa.eu/eli/dec/2023/2428/oj ISSN 1977-0758 (electronic edition)",
  "source": "EUR LEX"
}