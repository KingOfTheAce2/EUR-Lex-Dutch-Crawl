{
  "url": "http://www.w3.org/1999/xhtml\">",
  "content": "L_202401295NL.000101.fmx.xml Publicatieblad van de Europese Unie NL L-serie 2024/1295 6.5.2024 GEDELEGEERDE VERORDENING (EU) 2024/1295 VAN DE COMMISSIE van 26 februari 2024 betreffende geharmoniseerde technische specificaties en beproevingsnormen voor brandslangen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2014/90/EU van het Europees Parlement en de Raad van 23 juli 2014 inzake uitrusting van zeeschepen en tot intrekking van Richtlijn 96/98/EG van de Raad ( 1 ) , met name artikel 8, lid 2, Overwegende hetgeen volgt: (1) De uniforme toepassing van internationale beproevingsnormen en procedures voor de goedkeuring van uitrusting van zeeschepen wordt verzekerd door Richtlijn 2014/90/EU. (2) Uitrusting van zeeschepen voor installatie aan boord van EU-schepen moet voldoen aan de vereisten van Richtlijn 2014/90/EU, overeenkomstig de uit hoofde van artikel 35, lid 2, van die richtlijn vastgestelde uitvoeringshandelingen, met vermelding van de respectieve vereisten met betrekking tot het ontwerp, de constructie en de prestaties, alsmede de beproevingsnormen die in de internationale instrumenten met betrekking tot dergelijke uitrusting van zeeschepen zijn bepaald. (3) Om veiligheidsredenen vereist het Internationaal Verdrag voor de beveiliging van mensenlevens op zee (Solas) dat schepen goedgekeurde brandslangen aan boord hebben. (4) Momenteel bestaan er geen internationale normen voor de technische specificatie en beproeving van niet-doorlatende, plat-oprolbare brandslangen met een binnendiameter van meer dan 52 mm, zodat die slangen niet onder de geldende wetgeving van de Unie vallen. Het gebrek aan internationale normen betekent dat de conformiteit van die slangen niet kan worden beoordeeld en dat ze niet kunnen worden goedgekeurd voor gebruik aan boord van EU-schepen overeenkomstig Richtlijn 2014/90/EU. Het gebrek aan harmonisatie leidt tot uiteenlopende niveaus van veiligheid van producten aan boord van EU-schepen, wat kan leiden tot defecten bij gebruik van dergelijke producten, en een ernstig en onaanvaardbaar risico voor de gezondheid en de veiligheid op zee en administratieve lasten voor de lidstaten veroorzaakt. (5) Er zijn ook geen internationale beproevingsnormen voor de slijtvastheid van niet-doorlatende, plat-oprolbare brandslangen met een binnendiameter van 25 tot 52 mm, zodat die normen niet onder de geldende wetgeving van de Unie vallen. Bij gebrek aan internationale normen kan de conformiteit van die slangen wat betreft slijtvastheid niet worden beoordeeld overeenkomstig Richtlijn 2014/90/EU. Het gebrek aan geharmoniseerde afslijtingsproeven kan leiden tot vroegtijdige defecten bij gebruik van dergelijke producten aan boord van schepen die onder EU-vlag varen, wat een ernstig en onaanvaardbaar risico voor de gezondheid en de veiligheid op zee veroorzaakt. (6) Daarom moeten geharmoniseerde technische specificaties en beproevingsnormen voor alle niet-doorlatende, plat-oprolbare brandslangen met een binnendiameter van meer dan 25 mm worden vastgesteld. Die specificaties en beproevingsnormen moeten van toepassing blijven totdat in de internationale instrumenten passende beproevingsnormen voor dergelijke slangen zijn opgenomen, HEEFT DE VOLGENDE VERORDENING VASTGESTELD: Artikel 1 De in de bijlage beschreven technische specificaties en beproevingsnormen zijn van toepassing op niet-doorlatende, plat-oprolbare brandslangen met een binnendiameter van meer dan 25 mm. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 26 februari 2024. Voor de Commissie De voorzitter Ursula VON DER LEYEN ( 1 ) PB L 257 van 28.8.2014, blz. 146 , ELI: http://data.europa.eu/eli/dir/2014/90/oj . BIJLAGE Technische specificaties en beproevingsnormen voor niet-doorlatende, plat-oprolbare brandslangen met een binnendiameter van meer dan 25 mm Ref. Uitrustingsstuk Beproevingsnorm 1. Brandslangen met een binnendiameter van meer dan 25 mm — NF S 61-112 (juni 2019) NB: Overeenkomstig Solas, hoofdstuk II-2, deel B, voorschrift 10.2.3.2.1, moet de diameter van de brandslangen ten genoegen van de Administratie zijn. 2. Brandslangen met een binnendiameter van meer dan 25 mm — DIN 14811 (januari 2008), met uitzondering van de vereisten van punt 5.3. NB: Overeenkomstig Solas, hoofdstuk II-2, deel B, voorschrift 10.2.3.2.1, moet de diameter van de brandslangen ten genoegen van de Administratie zijn. ELI: http://data.europa.eu/eli/reg_del/2024/1295/oj ISSN 1977-0758 (electronic edition)",
  "source": "EUR LEX"
}