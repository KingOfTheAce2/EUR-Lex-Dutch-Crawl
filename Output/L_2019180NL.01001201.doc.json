{
  "url": "http://www.w3.org/1999/xhtml\"><!--",
  "content": "L_2019180NL.01001201.xml 4.7.2019 NL Publicatieblad van de Europese Unie L 180/12 UITVOERINGSVERORDENING (EU) 2019/1139 VAN DE COMMISSIE van 3 juli 2019 tot wijziging van Verordening (EG) nr. 2074/2005 betreffende officiële controles van levensmiddelen van dierlijke oorsprong met betrekking tot eisen betreffende de informatie over de voedselketen en visserijproducten en tot de verwijzing naar erkende testmethoden voor mariene biotoxines en testmethoden voor rauwe melk en voor warmtebehandelde koemelk (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 1 ) , en met name artikel 18, lid 8, eerste alinea, onder f), Na raadpleging van het Permanent Comité voor planten, dieren, levensmiddelen en diervoeders, Overwegende hetgeen volgt: (1) In Verordening (EU) 2017/625 zijn voorschriften vastgelegd voor de officiële controles en andere officiële activiteiten die door de bevoegde autoriteiten van de lidstaten worden uitgevoerd om na te gaan of de wetgeving van de Unie op het gebied van onder andere voedselveiligheid wordt nageleefd in alle stadia van de productie, verwerking en distributie. Verordening (EU) 2017/625 voorziet met name in de uitvoering van officiële controles in verband met voor menselijke consumptie bestemde producten van dierlijke oorsprong. (2) Verordening (EG) nr. 2074/2005 van de Commissie ( 2 ) stelt uitvoeringsmaatregelen vast voor bepaalde producten die onder andere onder Verordening (EG) nr. 853/2004 van het Europees Parlement en de Raad vallen ( 3 ) . Hieronder vallen levende tweekleppige weekdieren, rauwe melk en warmtebehandelde koemelk. (3) Uitvoeringsverordening (EU) 2019/627 van de Commissie ( 4 ) behelst een wijziging van Verordening (EG) nr. 2074/2005 wat betreft officiële controles. Bij die verordening is vastgesteld dat wat betreft de eisen betreffende de informatie over de voedselketen, sectie II en het aanhangsel van bijlage I bij Verordening (EG) nr. 2074/2005 worden geschrapt, en wat betreft de eisen betreffende visserijproducten, sectie II in bijlage II bij Verordening (EG) nr. 2074/2005 wordt geschrapt. (4) Overeenkomstig Verordening (EG) nr. 853/2004 moeten exploitanten van slachthuizen de informatie over de voedselketen aangaande alle andere dieren dan vrij wild die naar het slachthuis worden gebracht of daarvoor bestemd zijn, opvragen, ontvangen, controleren en er actief gebruik van maken. Voorts moeten zij ervoor zorgen dat de informatie over de voedselketen alle bij Verordening (EG) nr. 853/2004 vereiste gegevens omvat. (5) Verordening (EG) nr. 853/2004 stelt de eisen vast voor de controles op parasieten bij het hanteren van visserijproducten aan wal of aan boord van schepen. Exploitanten van levensmiddelenbedrijven moeten overeenkomstig sectie VIII, hoofdstuk V, punt D, van bijlage III bij Verordening (EG) nr. 853/2004 in alle stadia van de productie van visserijproducten eigen controles uitvoeren, zodat vis die duidelijk besmet is met parasieten, niet voor menselijke consumptie in de handel wordt gebracht. Met het oog op de vaststelling van gedetailleerde voorschriften voor visuele inspecties moeten de begrippen “zichtbare parasieten” en “visuele controle” worden gedefinieerd, en moeten de soort en de frequentie van de waarnemingen worden vastgesteld. (6) In Uitvoeringsverordening (EU) 2019/627 zijn voorschriften inzake eenvormige praktische regelingen voor de uitvoering van officiële controles van levensmiddelen van dierlijke oorsprong vastgelegd. Die verordening bevat in bijlage V de erkende, door de bevoegde autoriteiten bij officiële controles te gebruiken testmethoden voor de detectie van mariene biotoxines in levende tweekleppige weekdieren. Daarnaast bevat de verordening in bijlage III de door de bevoegde autoriteiten bij officiële controles te gebruiken testmethoden voor rauwe melk en voor warmtebehandelde koemelk. In Verordening (EG) nr. 853/2004 is bepaald dat de exploitanten van levensmiddelenbedrijven in alle stadia van de productie hun eigen controles moeten uitvoeren om te verzekeren dat levende tweekleppige weekdieren, rauwe melk en warmtebehandelde koemelk voldoen aan de in die verordening vastgestelde hygiënevoorschriften voor levensmiddelen van dierlijke oorsprong. Om een hoog niveau van consumentenbescherming op het vlak van de voedselveiligheid te garanderen, moet Verordening (EG) nr. 2074/2005 daarom de verplichting voor de exploitanten van levensmiddelenbedrijven bevatten om dezelfde erkende testmethoden voor mariene biotoxines en testmethoden voor rauwe melk en warmtebehandelde koemelk te gebruiken als de bevoegde autoriteiten moeten gebruiken in overeenstemming met Uitvoeringsverordening (EU) 2019/627. (7) Verordening (EG) nr. 2074/2005 moet daarom dienovereenkomstig worden gewijzigd. (8) Aangezien Verordening (EU) 2017/625 met ingang van 14 december 2019 van toepassing is, moet deze verordening met ingang van dezelfde datum van toepassing zijn. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Verordening (EG) nr. 2074/2005 wordt als volgt gewijzigd: 1) Artikel 1 wordt vervangen door: “Artikel 1 Eisen betreffende de informatie over de voedselketen voor de toepassing van Verordening (EG) nr. 853/2004 De eisen betreffende de informatie over de voedselketen als bedoeld in bijlage II, sectie III, bij Verordening (EG) nr. 853/2004, worden vastgesteld in bijlage I bij deze verordening.”. 2) Artikel 2 wordt vervangen door: “Artikel 2 Eisen betreffende visserijproducten voor de toepassing van Verordening (EG) nr. 853/2004 De eisen betreffende visserijproducten zoals bedoeld in artikel 11, lid 9, van Verordening (EG) nr. 853/2004, worden vastgesteld in bijlage II bij deze verordening.”. 3) Artikel 3 wordt vervangen door: “Artikel 3 Erkende testmethoden voor mariene biotoxines voor de toepassing van Verordening (EG) nr. 853/2004 De erkende testmethoden voor de detectie van mariene biotoxines zoals bedoeld in artikel 11, lid 4, van Verordening (EG) nr. 853/2004, worden vastgesteld in bijlage V bij Uitvoeringsverordening (EU) 2019/627.”. 4) Artikel 6 bis wordt vervangen door: “Artikel 6 bis Testmethoden voor rauwe melk en voor warmtebehandelde koemelk De analysemethoden overeenkomstig bijlage III bij Uitvoeringsverordening (EU) 2019/627 worden door de exploitanten van levensmiddelenbedrijven gebruikt om te controleren of de in bijlage III, sectie IX, hoofdstuk I, deel III, bij Verordening (EG) nr. 853/2004 vastgelegde grenswaarden worden nageleefd en om de adequate toepassing van een pasteurisatieproces voor zuivelproducten overeenkomstig bijlage III, sectie IX, hoofdstuk II, deel II, bij die verordening te waarborgen.”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 14 december 2019. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 juli 2019. Voor de Commissie De voorzitter Jean-Claude JUNCKER ( 1 ) PB L 95 van 7.4.2017, blz. 1 . ( 2 ) Verordening (EG) nr. 2074/2005 van de Commissie van 5 december 2005 tot vaststelling van uitvoeringsmaatregelen voor bepaalde producten die onder Verordening (EG) nr. 853/2004 van het Europees Parlement en de Raad vallen en voor de organisatie van officiële controles overeenkomstig de Verordeningen (EG) nr. 854/2004 en (EG) nr. 882/2004 van het Europees Parlement en de Raad, tot afwijking van Verordening (EG) nr. 852/2004 van het Europees Parlement en de Raad en tot wijziging van de Verordeningen (EG) nr. 853/2004 en (EG) nr. 854/2004 ( PB L 338 van 22.12.2005, blz. 27 ). ( 3 ) Verordening (EG) nr. 853/2004 van het Europees Parlement en de Raad van 29 april 2004 houdende vaststelling van specifieke hygiënevoorschriften voor levensmiddelen van dierlijke oorsprong ( PB L 139 van 30.4.2004, blz. 55 ). ( 4 ) Uitvoeringsverordening (EU) 2019/627 van de Commissie van 15 maart 2019 tot vaststelling van eenvormige praktische regelingen voor de uitvoering van officiële controles van voor menselijke consumptie bestemde producten van dierlijke oorsprong overeenkomstig Verordening (EU) 2017/625 van het Europees Parlement en de Raad en tot wijziging van Verordening (EG) nr. 2074/2005 van de Commissie wat officiële controles betreft ( PB L 131, 17.5.2019, blz. 51 ).",
  "source": "EUR LEX"
}