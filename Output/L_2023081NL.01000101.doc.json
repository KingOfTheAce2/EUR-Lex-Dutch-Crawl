{
  "url": "http://www.w3.org/1999/xhtml\"><!--",
  "content": "L_2023081NL.01000101.xml 21.3.2023 NL Publicatieblad van de Europese Unie L 81/1 GEDELEGEERDE VERORDENING (EU) 2023/647 VAN DE COMMISSIE van 13 januari 2023 tot wijziging van Gedelegeerde Verordening (EU) 2020/686 tot aanvulling van Verordening (EU) 2016/429 van het Europees Parlement en de Raad wat betreft de erkenning van inrichtingen voor levende producten en de traceerbaarheids- en diergezondheidsvoorschriften voor verplaatsingen binnen de Unie van levende producten van bepaalde gehouden landdieren (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/429 van het Europees Parlement en de Raad van 9 maart 2016 betreffende overdraagbare dierziekten en tot wijziging en intrekking van bepaalde handelingen op het gebied van diergezondheid (“diergezondheidswetgeving”) ( 1 ) , en met name artikel 160, leden 1 en 2, artikel 162, lid 4, en artikel 164, lid 2, Overwegende hetgeen volgt: (1) Bij Verordening (EU) 2016/429 zijn regels vastgesteld met betrekking tot de preventie en bestrijding van dierziekten die op dieren of mensen kunnen worden overgedragen, waaronder regels voor de registratie en erkenning van inrichtingen voor levende producten en de traceerbaarheids- en diergezondheidsvoorschriften voor verplaatsingen van zendingen levende producten binnen de Unie. Verordening (EU) 2016/429 verleent de Commissie ook de bevoegdheid regels vast te stellen om bepaalde niet-essentiële elementen van die verordening door middel van gedelegeerde handelingen aan te vullen. (2) Bij Gedelegeerde Verordening (EU) 2020/686 van de Commissie ( 2 ) zijn aanvullende regels vastgesteld met betrekking tot de erkenning van inrichtingen voor levende producten, de documentatie en de traceerbaarheid van levende producten, en diergezondheids- en certificeringsvoorschriften voor verplaatsingen binnen de Unie van levende producten van bepaalde gehouden landdieren. (3) De bij deze verordening vastgestelde regels moeten die van deel IV, titel I, hoofdstuk 5, van Verordening (EU) 2016/429 aanvullen wat betreft de traceerbaarheids- en diergezondheidsvoorschriften en de certificeringsvoorschriften voor verplaatsingen binnen de Unie van zendingen levende producten van bepaalde gehouden landdieren om de verspreiding van overdraagbare dierziekten door die producten binnen de Unie te voorkomen. (4) Tussen deze regels bestaat een wezenlijk verband en veel van deze regels moeten samen worden toegepast. Omwille van de eenvoud en de transparantie, om de toepassing van de regels te vergemakkelijken en om een wildgroei aan regels te voorkomen, moeten deze regels in één enkele handeling worden vastgelegd in plaats van in verschillende afzonderlijke handelingen die veel kruisverwijzingen zouden bevatten en een risico op overlapping zouden inhouden. (5) Tijdens de uitvoering van die Gedelegeerde Verordening (EU) 2020/686 hebben verschillende lidstaten en belanghebbenden aangegeven dat, naar aanleiding van recente ontwikkelingen en specialisaties in de sector van de levende producten, de definitie van embryowinningsteam ook de teams moet omvatten die alleen onbevruchte oöcyten winnen en behandelen. Die definitie en de daarmee verband houdende voorschriften moeten derhalve worden gewijzigd, zodat zij ook op die teams van toepassing zijn. (6) Inrichtingen voor levende producten waar levende producten worden verwerkt, mogen ook andere procedures uitvoeren dan het op geslacht sorteren van sperma. Met het oog op de traceerbaarheid van de verwerkte producten moeten de aanvullende traceerbaarheidsvoorschriften die voorheen alleen op op geslacht gesorteerd sperma van toepassing waren, worden uitgebreid tot alle verwerkte producten. (7) Artikel 19 van Gedelegeerde Verordening (EU) 2020/686 voorziet in een afwijking van de diergezondheidsvoorschriften voor donorrunderen, -varkens, -schapen, -geiten en -paardachtigen die tussen spermawinningscentra worden verplaatst. Uit de ervaring van lidstaten en belanghebbenden met de uitvoering van dat artikel is gebleken dat er rechtsonzekerheid bestaat wat de mate van betrokkenheid van officiële dierenartsen betreft. Dat artikel moet derhalve worden verduidelijkt. (8) Artikel 36 van Gedelegeerde Verordening (EU) 2020/686 bevat diergezondheidsvoorschriften voor verplaatsingen binnen de Unie van levende producten van honden en katten, voornamelijk om rabiës in te perken en de naleving van preventieve diergezondheidsmaatregelen tegen Echinococcus multilocularis te bevorderen. lidstaten en belanghebbenden hebben vraagtekens geplaatst bij de relevantie en evenredigheid van deze voorschriften. Aangezien de desbetreffende internationale normen van de Wereldorganisatie voor diergezondheid (WOAH) geen vergelijkbare voorschriften bevatten, moeten artikel 36 van Gedelegeerde Verordening (EU) 2020/686 en de daarmee verband houdende tekst in voorschriften betreffende officiële certificering en kennisgeving van de verplaatsing van levende producten van honden en katten tussen lidstaten worden geschrapt. (9) Deel 2 van bijlage II bij Gedelegeerde Verordening (EU) 2020/686 bevat aanvullende diergezondheidsvoorschriften voor donorvarkens. Overeenkomstig deel 2, hoofdstuk I, punt 1, c), iv), van die bijlage moeten dieren die positief hebben getest op infectie met het abortus blauw-virus onmiddellijk uit de quarantainevoorziening worden verwijderd. lidstaten en belanghebbenden hebben vraagtekens geplaatst bij de evenredigheid van deze eis gezien praktische en wetenschappelijk bewezen problemen met de huidige diagnostische methoden. Gedelegeerde Verordening (EU) 2020/686 moet daarom worden gewijzigd om te voorzien in verschillende follow-upmogelijkheden bij het gebruik van verschillende soorten diagnostische methoden om vermoedelijke gevallen te bevestigen of uit te sluiten overeenkomstig Gedelegeerde Verordening (EU) 2020/689 van de Commissie ( 3 ) . (10) Deel 2 van bijlage II bij Gedelegeerde Verordening (EU) 2020/686 bevat aanvullende diergezondheidsvoorschriften, onder andere betreffende het testen op klassieke varkenspest van varkens die in spermawinningscentra worden gehouden. De desbetreffende internationale normen van de WOAH vereisen echter niet dat die dieren worden getest in landen waar in de voorafgaande twaalf maanden geen uitbraken van klassieke varkenspest zijn gemeld en geen vaccinatie tegen deze ziekte is uitgevoerd. Derhalve moeten in spermawinningscentra gehouden varkens niet langer op die ziekte worden getest in landen waar in de voorafgaande twaalf maanden geen uitbraken van klassieke varkenspest zijn gemeld en geen vaccinatie tegen deze ziekte is uitgevoerd. (11) Verwijzingen naar het virus van epizoötische hemorragische ziekte moeten worden gewijzigd om ze in overeenstemming te brengen met verwijzingen naar dat virus in andere handelingen van de Unie en om te verduidelijken dat de regels voor alle serotypen van dat virus gelden. Daarnaast moeten de voorschriften met betrekking tot infectie met het virus van epizoötische hemorragische ziekte beter worden afgestemd op de internationale normen van de WOAH om te voorzien in de mogelijkheid van een vectorvrije periode als facultatieve en aanvullende risicobeperkende maatregel in verband met die infectie, teneinde een veilige handel in levende producten van runderen, schapen en geiten te waarborgen. (12) Bijlage III bij Gedelegeerde Verordening (EU) 2020/686 bevat aanvullende diergezondheidsvoorschriften betreffende de toevoeging van antibiotica aan sperma, met inbegrip van de verplichte toevoeging ervan aan sperma van runderen en varkens. Hoewel die voorschriften in overeenstemming zijn met de internationale normen van de WOAH, worden die internationale normen momenteel gewijzigd met het oog op een vrijwillig, flexibeler en voorzichtig gebruik van antibiotica. Bovendien wijst informatie uit de wetenschappelijke literatuur en van lidstaten en belanghebbenden op gelijkaardige behoeften. De desbetreffende voorschriften moeten derhalve worden gestroomlijnd en facultatief worden gemaakt. (13) Na de bekendmaking van Gedelegeerde Verordening (EU) 2020/686 in het Publicatieblad van de Europese Unie zijn enkele wezenlijke fouten ontdekt. Met name de tekst met betrekking tot het voorkomen van de toegang van onbevoegden tot spermawinningscentra en verwerkingsinrichtingen voor levende producten zorgde voor rechtsonzekerheid. Bovendien heeft een onjuiste verwijzing in de tekst die van toepassing is op bepaalde paardachtigen die spermawinningscentra voor paardachtigen binnenkomen, onbedoeld de voorschriften gewijzigd waarvan de dierenartsen van de centra de naleving moeten waarborgen. Omwille van de rechtszekerheid en de duidelijkheid moeten deze fouten worden gecorrigeerd. (14) Gedelegeerde Verordening (EU) 2020/686 moet derhalve dienovereenkomstig worden gewijzigd en gerectificeerd, HEEFT DE VOLGENDE VERORDENING VASTGESTELD: Artikel 1 Gedelegeerde Verordening (EU) 2020/686 wordt als volgt gewijzigd: 1) In artikel 1, lid 7, wordt punt a) geschrapt. 2) In artikel 2 wordt punt 12 vervangen door: “12) “embryowinningsteam”: een inrichting voor levende producten bestaande uit een groep beroepsbeoefenaars of een structuur die door de bevoegde autoriteit is erkend voor de winning, de verwerking, de opslag en het vervoer van oöcyten of in vivo verkregen embryo’s van runderen, varkens, schapen, geiten of paardachtigen die voor verplaatsing naar een andere lidstaat bestemd zijn, zoals bedoeld in artikel 4;” . 3) In artikel 3 wordt punt b) vervangen door: “b) de groep beroepsbeoefenaars of de structuur onder toezicht van een teamdierenarts die bevoegd is oöcyten of embryo’s van runderen, varkens, schapen, geiten of paardachtigen te winnen, te verwerken en op te slaan, tot erkenning als embryowinningsteam;”. 4) In artikel 4, lid 1, wordt punt b), ii), vervangen door: “ii) bijlage I, deel 2, punt 2, voor de winning, de verwerking, de opslag en het vervoer van oöcyten of embryo’s van runderen, varkens, schapen, geiten of paardachtigen;”. 5) In artikel 10 wordt lid 2 vervangen door: “2.   Wanneer een levend product wordt verwerkt in een andere inrichting voor levende producten dan de inrichting voor levende producten waar het is gewonnen, vult de exploitant van de inrichting voor levende producten waar het levende product wordt verwerkt, de in lid 1 bedoelde informatie aan met informatie die de identificatie mogelijk maakt van het uniek erkenningsnummer van de inrichting voor levende producten waar het levende product is verwerkt.” . 6) In artikel 19 wordt lid 2 vervangen door: “2.   Exploitanten verplaatsen de in de inleidende zin van lid 1 bedoelde donordieren alleen met de voorafgaande toestemming van de dierenarts van het spermawinningscentrum van bestemming.” . 7) Artikel 36 wordt geschrapt. 8) Artikel 39 wordt als volgt gewijzigd: a) lid 1 wordt geschrapt; b) lid 4 wordt vervangen door: “4.   De officiële dierenarts voert de in de leden 2 en 3 bedoelde controles en onderzoeken uit en geeft het diergezondheidscertificaat af in de periode van 72 uur voorafgaand aan het tijdstip van verzending van de zending levende producten.” . 9) Artikel 40 wordt vervangen door: “Artikel 40 Voorschriften inzake diergezondheidscertificering voor de verplaatsing tussen lidstaten van zendingen levende producten van andere gehouden landdieren dan runderen, varkens, schapen, geiten of paardachtigen Diergezondheidscertificaten voor de verplaatsing tussen lidstaten van zendingen levende producten van andere in geconsigneerde inrichtingen gehouden landdieren dan runderen, varkens, schapen, geiten of paardachtigen, en van dieren uit de familie Camelidae of Cervidae bevatten ten minste de in punt 2 van bijlage IV bedoelde informatie.” . 10) Artikel 41 wordt vervangen door: “Artikel 41 Voorschrift voor de voorafgaande kennisgeving door exploitanten van verplaatsingen tussen lidstaten van zendingen levende producten van andere gehouden landdieren dan runderen, varkens, schapen, geiten of paardachtigen Wanneer zendingen levende producten van andere in geconsigneerde inrichtingen gehouden landdieren dan runderen, varkens, schapen, geiten of paardachtigen, of van dieren uit de familie Camelidae of Cervidae naar een andere lidstaat worden verplaatst, stelt de exploitant de bevoegde autoriteit van de lidstaat van oorsprong van de zendingen op voorhand in kennis van de voorgenomen verplaatsing van die zendingen levende producten.”. Artikel 2 De bijlagen I tot en met IV bij Gedelegeerde Verordening (EU) 2020/686 worden gewijzigd overeenkomstig deel A van de bijlage bij deze verordening. Artikel 3 Bijlage I bij Gedelegeerde Verordening (EU) 2020/686 wordt gerectificeerd overeenkomstig deel B van de bijlage bij deze verordening. Artikel 4 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 januari 2023. Voor de Commissie De voorzitter Ursula VON DER LEYEN ( 1 ) PB L 84 van 31.3.2016, blz. 1 . ( 2 ) Gedelegeerde Verordening (EU) 2020/686 van de Commissie van 17 december 2019 tot aanvulling van Verordening (EU) 2016/429 van het Europees Parlement en de Raad wat betreft de erkenning van inrichtingen voor levende producten en de traceerbaarheids- en diergezondheidsvoorschriften voor verplaatsingen binnen de Unie van levende producten van bepaalde gehouden landdieren ( PB L 174 van 3.6.2020, blz. 1 ). ( 3 ) Gedelegeerde Verordening (EU) 2020/689 van de Commissie van 17 december 2019 tot aanvulling van Verordening (EU) 2016/429 van het Europees Parlement en de Raad wat betreft regels voor bewaking, uitroeiingsprogramma’s en de ziektevrije status voor bepaalde in de lijst opgenomen ziekten en nieuwe ziekten ( PB L 174 van 3.6.2020, blz. 211 ). BIJLAGE DEEL A De bijlagen I tot en met IV bij Gedelegeerde Verordening (EU) 2020/686 worden als volgt gewijzigd: 1) Bijlage I wordt als volgt gewijzigd: a) deel 2 wordt als volgt gewijzigd: i) punt 1, a), v), wordt vervangen door: “v) het merken van rietjes en andere verpakkingen waarin oöcyten of in vivo verkregen embryo’s overeenkomstig de voorschriften van artikel 10, leden 1 en 5, zijn geplaatst;”; ii) punt 2 wordt vervangen door: “2. De voorzieningen, uitrusting en operationele procedures van het embryowinningsteam als bedoeld in artikel 4, lid 1, punt b), ii), moeten voldoen aan de volgende punten a) en b): a) het embryowinningsteam moet beschikken over een laboratorium met passende uitrusting voor het onderzoeken, verwerken en verpakken van oöcyten of in vivo verkregen embryo’s; dat laboratorium moet ofwel: i) vast zijn gevestigd en beschikken over: — een ruimte waar oöcyten of in vivo verkregen embryo’s kunnen worden verwerkt en die fysiek gescheiden is van de zone waar de donordieren tijdens het winnen van de oöcyten of in vivo verkregen embryo’s verblijven; — een ruimte voor het reinigen en steriliseren van instrumenten die worden gebruikt voor het winnen en verwerken van oöcyten of in vivo verkregen embryo’s, behalve wanneer uitsluitend gebruik wordt gemaakt van nieuwe uitrusting voor eenmalig gebruik; — een ruimte voor het opslaan van de oöcyten of in vivo verkregen embryo’s, ofwel ii) mobiel zijn en: — over een speciaal uitgerust deel van het voertuig beschikken dat bestaat uit twee aparte afdelingen: een afdeling — de schone afdeling — voor onderzoek en verwerking van de oöcyten of in vivo verkregen embryo’s, en een andere afdeling waar de uitrusting en de materialen zijn ondergebracht die bij gebruik in contact komen met de donordieren; — alleen gebruikmaken van nieuwe uitrusting voor eenmalig gebruik, tenzij een vast laboratorium zorgt voor de sterilisatie van de uitrusting en de verstrekking van vloeistoffen en andere producten die nodig zijn bij de winning en verwerking van oöcyten of in vivo verkregen embryo’s. De in de punten i) en ii) bedoelde laboratoria moeten zodanig zijn ontworpen en uitgerust dat kruisbesmetting van oöcyten of in vivo verkregen embryo’s wordt voorkomen, en de werkzaamheden van het team moeten zodanig worden uitgevoerd dat dergelijke kruisbesmetting wordt voorkomen; b) het embryowinningsteam moet beschikken over een opslagplaats: i) die ten minste één afsluitbare ruimte omvat voor de opslag van oöcyten of in vivo verkregen embryo’s; ii) die gemakkelijk te reinigen en te ontsmetten is; iii) waar een permanent register wordt bijgehouden van welke oöcyten of in vivo verkregen embryo’s de ruimte binnenkomen en verlaten; iv) die beschikt over recipiënten voor de opslag van oöcyten of in vivo verkregen embryo’s.”; b) in deel 5 wordt punt 2, d), geschrapt. 2) Bijlage II wordt als volgt gewijzigd: a) in deel 2, hoofdstuk I, wordt punt 1, c), iii), geschrapt; b) in deel 2, hoofdstuk I, wordt punt 1, c), iv), vervangen door: “iv) wat betreft infectie met het abortus blauw-virus, een serologische test (IPMA, IFA of Elisa) of een test op het virusgenoom (omgekeerde transcriptase polymerase-kettingreactie (RT-PCR), geneste RT-PCR, realtime RT-PCR). Indien de serologische test op infectie met het abortus blauw-virus voor een of meer dieren positief is, deelt de bevoegde autoriteit alle dieren in de quarantainevoorziening als vermoedelijk geval in overeenkomstig artikel 9, lid 1, punt b), van Gedelegeerde Verordening (EU) 2020/689. De exploitant isoleert de positieve dieren onmiddellijk van de andere dieren in de quarantainevoorziening. De bevoegde autoriteit verricht overeenkomstig artikel 8 van Gedelegeerde Verordening (EU) 2020/689 een onderzoek om infectie met het abortus blauw-virus te bevestigen of uit te sluiten. Indien de test op het virusgenoom van het abortus blauw-virus voor een of meer dieren positief is, deelt de bevoegde autoriteit alle dieren in de quarantainevoorziening als bevestigd geval in overeenkomstig artikel 9, lid 2, punt b), van Gedelegeerde Verordening (EU) 2020/689. De exploitant verwijdert die dieren onmiddellijk uit de quarantainevoorziening en volgt de instructies van de bevoegde autoriteit.”; c) in deel 2, hoofdstuk I, wordt punt 2, a), iii), vervangen door: “iii) wat betreft klassieke varkenspest, een antilichaam-Elisa of een serumneutralisatietest, als het gaat om dieren in een lidstaat of een zone daarvan waar klassieke varkenspest is gemeld of waar in de voorafgaande twaalf maanden tegen deze ziekte is gevaccineerd;”; d) in deel 5 wordt hoofdstuk III vervangen door: “ Hoofdstuk III Voorschriften voor runderen, schapen en geiten met betrekking tot infectie met het virus van epizoötische hemorragische ziekte 1. De runderen, schapen en geiten die spermadonor zijn, moeten aan ten minste één van de volgende voorwaarden voldoen: a) zij zijn gedurende een periode van ten minste 60 dagen vóór en tijdens de winning van het sperma gehouden in een lidstaat of zone daarvan waar infectie met het virus van epizoötische hemorragische ziekte gedurende een periode van ten minste de twee voorgaande jaren en binnen een straal van 150 km rond de inrichting niet is gemeld; b) zij zijn gedurende een periode van ten minste 60 dagen vóór en tijdens de spermawinning gehouden in een lidstaat of een zone daarvan die seizoensgebonden vrij is van infectie met het virus van epizoötische hemorragische ziekte; c) zij zijn ten minste 60 dagen vóór en tijdens de spermawinning in een tegen vectoren beschermde inrichting gehouden; d) zij zijn onderworpen aan een serologische test voor de opsporing van antilichamen tegen infectie met het virus van epizoötische hemorragische ziekte, met negatief resultaat, ten minste om de 60 dagen tijdens de winningsperiode en tussen 28 en 60 dagen na de laatste spermawinning; e) zij zijn onderworpen aan een test voor de opsporing van de ziekteverwekker van infectie met het virus van epizoötische hemorragische ziekte, met negatief resultaat, uitgevoerd op bloedmonsters die zijn genomen aan het begin en het einde van de spermawinning alsook tijdens de winning van het sperma met tussenpozen van: i) ten minste elke zeven dagen in het geval van een virusisolatietest, of ii) ten minste elke 28 dagen in het geval van een PCR. 2. De runderen, schapen en geiten die donor zijn van oöcyten voor de in-vitroproductie van embryo’s en die donor zijn van in vivo verkregen embryo’s, moeten ten minste aan een van de volgende voorwaarden voldoen: a) zij zijn gedurende een periode van ten minste 60 dagen vóór en tijdens de winning van de oöcyten of embryo’s gehouden in een lidstaat of zone daarvan waar infectie met het virus van epizoötische hemorragische ziekte gedurende een periode van ten minste de twee voorgaande jaren en binnen een straal van 150 km rond de inrichting niet is gemeld; b) zij zijn gedurende een periode van ten minste 60 dagen vóór en tijdens de winning van de oöcyten of embryo’s gehouden in een lidstaat of een zone daarvan die seizoensgebonden vrij is van infectie met het virus van epizoötische hemorragische ziekte; c) zij zijn ten minste 60 dagen vóór en tijdens de winning van de oöcyten of embryo’s gehouden in een tegen vectoren beschermde inrichting; d) zij hebben met negatief resultaat een serologische test voor de opsporing van antilichamen tegen infectie met het virus van epizoötische hemorragische ziekte ondergaan die is uitgevoerd op een bloedmonster dat tussen 28 en 60 dagen na de winning van de oöcyten of embryo’s is genomen; e) zij testen negatief voor de verwekker van infectie met het virus van epizoötische hemorragische ziekte, uitgevoerd op bloedmonsters die zijn genomen op de dag waarop de oöcyten of embryo’s zijn gewonnen. 3. Het sperma dat wordt gebruikt om de oöcyten te bevruchten, moet worden gewonnen van dieren die voldoen aan de voorschriften van punt 1.”. 3) Bijlage III wordt als volgt gewijzigd: a) in deel 1 wordt punt 3 vervangen door: “3. Indien nodig mogen antibiotica of antibioticamengsels aan het sperma worden toegevoegd of deel van het spermaverdunningsmiddel uitmaken.”; b) in deel 1 worden de punten 4 en 5 geschrapt. 4) In bijlage IV wordt de aanhef van punt 2 vervangen door: “Het in artikel 40 bedoelde diergezondheidscertificaat voor de verplaatsing tussen lidstaten van levende producten van andere landdieren dan runderen, varkens, schapen, geiten of paardachtigen die in geconsigneerde inrichtingen worden gehouden en van dieren van de familie Camelidae of Cervidae, bevat ten minste de volgende informatie:”. DEEL B Bijlage I bij Gedelegeerde Verordening (EU) 2020/686 wordt als volgt gerectificeerd: 1) In deel 1 wordt punt 1, a), iii), vervangen door: “iii) toegang door onbevoegden doeltreffend wordt voorkomen;”. 2) In deel 1 wordt punt 1, e), vervangen door: “e) de dierenarts van een centrum voor de winning van sperma van paardachtigen dat het bedrijfsterrein deelt met een geregistreerde inrichting waarin ook een KI- of dekstation is gehuisvest, zorgt ervoor dat paardachtigen die de inrichting binnenkomen, voldoen aan de voorschriften van artikel 23, lid 1, punt a), en kan besluiten dat, indien niet kan worden uitgesloten dat mannelijke paardachtige donoren rechtstreeks in contact komen met vrouwelijke paardachtigen of gecastreerde mannelijke paardachtigen die als schouwhengsten worden gebruikt of niet-gecastreerde paardachtigen die in de inrichting buiten het spermawinningscentrum voor natuurlijke dekking worden gebruikt, deze vrouwelijke en mannelijke dieren aan alle voorschriften van artikel 23, lid 1, moeten voldoen.”. 3) In deel 4 wordt punt 1, a), ii), vervangen door: “ii) toegang door onbevoegden doeltreffend wordt voorkomen;”.",
  "source": "EUR LEX"
}