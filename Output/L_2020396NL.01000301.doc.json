{
  "url": "http://www.w3.org/1999/xhtml\">",
  "content": "L_2020396NL.01000301.xml 25.11.2020 NL Publicatieblad van de Europese Unie L 396/3 BESLUIT (EU) 2020/1757 VAN DE RAAD van 19 november 2020 over het namens de Europese Unie in de Internationale Suikerraad in te nemen standpunt betreffende de toetreding van het Verenigd Koninkrijk tot de Internationale Suikerovereenkomst 1992 DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Internationale Suikerovereenkomst 1992 (“de overeenkomst”) is bij Besluit 92/580/EEG van de Raad ( 1 ) gesloten door de Unie en is op 1 januari 1993 in werking getreden. De overeenkomst werd aanvankelijk gesloten voor een periode van drie jaar. (2) Op grond van artikel 45, lid 2, van de overeenkomst kan de Internationale Suikerraad de overeenkomst verlengen met opeenvolgende termijnen die bij iedere gelegenheid de twee jaar niet overschrijden. Sinds de sluiting ervan werd de overeenkomst regelmatig verlengd, telkens met twee jaar. De overeenkomst werd voor het laatst verlengd op 10 juli 2019 en blijft tot en met 31 december 2021 van kracht. (3) Artikel 41 van de overeenkomst bepaalt dat regeringen van alle staten kunnen toetreden tot de overeenkomst onder de door de Internationale Suikerraad vastgestelde voorwaarden. (4) Op 2 oktober 2020 heeft het Verenigd Koninkrijk een formeel verzoek ingediend om toetreding tot de overeenkomst met ingang van 1 januari 2021. (5) Tijdens de 57e zitting van de Internationale Suikerraad, die op 27 november 2020 zal plaatsvinden, zal de Internationale Suikerraad de voorwaarden voor toetreding van het Verenigd Koninkrijk tot de overeenkomst vaststellen. (6) Het is passend het standpunt te bepalen dat namens de Unie moet worden ingenomen in de Internationale Suikerraad. (7) Het Verenigd Koninkrijk is een grote suikerproducent. Goedkeuring van de toetreding van het Verenigd Koninkrijk tot de overeenkomst is in het belang van de Unie. (8) De toetreding van het Verenigd Koninkrijk tot de overeenkomst mag pas van kracht worden na afloop van de overgangsperiode als bedoeld in artikel 126 van het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie ( 2 ) . De overeenkomst mag vóór het einde van die periode niet voorlopig worden toegepast ten aanzien van het Verenigd Koninkrijk, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen tijdens de 57e zitting van de Internationale Suikerraad op 27 november 2020 houdt in dat de toetreding van het Verenigd Koninkrijk tot de Internationale Suikerovereenkomst 1992 wordt goedgekeurd, op voorwaarde dat de toetreding niet van kracht wordt, en de overeenkomst ten aanzien van het Verenigd Koninkrijk niet voorlopig wordt toegepast, vóór het einde van de overgangsperiode als bedoeld in artikel 126 van het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie. Artikel 2 Dit besluit treedt in werking op de datum waarop het wordt vastgesteld. Gedaan te Brussel, 19 november 2020. Voor de Raad De voorzitter M. ROTH ( 1 ) Besluit 92/580/EEG van de Raad van 13 november 1992 betreffende de ondertekening en de sluiting van de Internationale Suikerovereenkomst, 1992 ( PB L 379 van 23.12.1992, blz. 15 ). ( 2 ) PB L 29 van 31.1.2020, blz. 7 .",
  "source": "EUR LEX"
}