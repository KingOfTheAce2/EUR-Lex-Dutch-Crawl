{
  "url": "http://www.w3.org/1999/xhtml\">",
  "content": "L_2014296NL.01002801.xml 14.10.2014 NL Publicatieblad van de Europese Unie L 296/28 BESLUIT VAN DE COMMISSIE van 13 oktober 2014 inzake de opstelling van de jaarlijkse prioriteitenlijsten voor de ontwikkeling van netcodes en richtsnoeren voor 2015 (Voor de EER relevante tekst) (2014/713/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 714/2009 van het Europees Parlement en de Raad van 13 juli 2009 betreffende de voorwaarden voor toegang tot het net voor grensoverschrijdende handel in elektriciteit en tot intrekking van Verordening (EG) nr. 1228/2003 ( 1 ) („de elektriciteitsverordening”), en met name artikel 6, lid 1, Gezien Verordening (EG) nr. 715/2009 van het Europees Parlement en de Raad van 13 juli 2009 betreffende de voorwaarden voor de toegang tot aardgastransmissienetten en tot intrekking van Verordening (EG) nr. 1775/2005 ( 2 ) („de gasverordening”), en met name artikel 6, lid 1, Overwegende hetgeen volgt: (1) De ontwikkeling en tenuitvoerlegging van netcodes en richtsnoeren is een belangrijke actie die noodzakelijk is om de interne energiemarkt volledig te kunnen integreren. Het derde energiepakket heeft een institutioneel kader gecreëerd voor de ontwikkeling van netcodes met het oog op harmonisering, waar nodig, van de technische, operationele en marktregels die de elektriciteits- en gasnetten beheersen. In deze institutionele structuur wordt een cruciale rol gespeeld door het Agentschap voor de samenwerking tussen energieregulators („ACER”), het Europees netwerk van transmissiesysteembeheerders („ENTSB's”) en de Europese Commissie, die bij hun werkzaamheden voor de ontwikkeling van netcodes nauw moeten samenwerken met alle betrokken partijen. De gebieden waarop netcodes kunnen worden ontwikkeld zijn uiteengezet in artikel 8, lid 6, van de elektriciteitsverordening en van de gasverordening. (2) Afgezien van de mogelijkheid om netcodes te ontwikkelen overeenkomstig de in de artikelen 6 en 8 van de elektriciteits- en de gasverordening neergelegde procedure, kan de Commissie ook zelf richtsnoeren uitwerken en vervolgens de vaststellingsprocedure inleiden om die richtsnoeren juridisch bindend te maken. De gebieden waarop richtsnoeren kunnen worden ontwikkeld, zijn vastgelegd bij artikel 18, leden 1, 2 en 3, van de elektriciteitsverordening en artikel 23, lid 1, van de gasverordening. (3) Als eerste stap op weg naar bindende Europese netcodes moet de Commissie krachtens artikel 6, lid 1, van de elektriciteitsverordening en de gasverordening een jaarlijkse prioriteitenlijst opstellen, met daarin vervat de gebieden waarvoor netcodes moeten worden ontwikkeld. Voordat zij de jaarlijkse prioriteiten vaststelt, moet de Europese Commissie het ACER, de ENTSB's en de andere betrokken partijen raadplegen. In het onderhavige besluit worden de prioriteiten vastgesteld waartoe de Commissie heeft besloten op grond van het resultaat van de openbare raadpleging. (4) In 2012 en 2013 zijn reeds geharmoniseerde voor de gas sector geldende regels inzake procedures voor congestiebeheer, capaciteitstoewijzing en balancering vastgesteld. (5) De op grond van artikel 6, lid 1, van de elektriciteits- en de gasverordening vereiste openbare raadpleging heeft van 26 februari tot 9 mei 2014 plaatsgevonden. De Commissie heeft 20 reacties ontvangen ( 3 ) , onder meer ook van ENTSO-E. ACER en ENTSOG hebben niet gereageerd op de openbare raadpleging. Tijdens de openbare raadpleging hebben de meeste betrokken partijen de prioritering van de reeds gestarte werkzaamheden ondersteund en hebben zij het belang onderstreept van een behoorlijke en goed-gecoördineerde tenuitvoerlegging van de vastgestelde netcodes en richtsnoeren. Bovendien heeft ACER er de Commissie op 3 juni 2014 van in kennis gesteld dat op grond van zijn verkennende werkzaamheden ( 4 ) inzake de behoefte aan geharmoniseerde regels voor de handel in gas, in verband met de technische en operationele bepalingen betreffende netwerktoegangsdiensten en systeembalancering (hierna „RfT”), dergelijke regels momenteel niet vereist zijn. (6) Rekening houdend met de reacties van de betrokken partijen, gelet op de verschillende acties die vereist zijn om een volledige integratie van de interne energiemarkt te waarborgen en gezien het feit dat de tenuitvoerlegging van de netcodes en richtsnoeren aanzienlijke inspanningen en middelen zal vergen van alle betrokken partijen, waaronder de Commissie, ACER en de ENTSB's, heeft de Commissie besloten geen nieuwe gebieden toe te voegen aan de jaarlijkse prioriteitenlijst voor 2015 voor gas en, integendeel, de voorgestelde ontwikkeling van RfT te schrappen. (7) Tot slot heeft de Commissie besloten om in de jaarlijkse prioriteitenlijst 2015 voor gas opnieuw de uitwerking van geharmoniseerde voorschriften inzake interoperabiliteit en gegevensuitwisseling op te nemen aangezien de definitieve vaststelling van deze netcode slechts begin 2015 zal plaatsvinden in plaats van, zoals oorspronkelijk gepland, eind 2014. Voor de jaarlijkse prioriteitenlijst 2015 voor elektriciteit heeft de Commissie besloten opnieuw de uitwerking van geharmoniseerde regels op te nemen betreffende: i) operationele veiligheid, ii) operationele planning en tijdschema's, iii) capaciteitstoewijzing en congestiebeheer, met inbegrip van governance voor day-ahead- en intradaymarkten inclusief capaciteitsberekening, iv) voor elektriciteitsproducenten geldende eisen inzake netaansluiting en inzake v) consumentenaansluiting. Hoewel oorspronkelijk was gepland om de vaststelling van deze netcodes in 2014 af te ronden, heeft de bij de Commissieanalyse aan het licht gekomen behoefte aan extra wijzigingen, die verder werd versterkt door de reacties op de openbare raadpleging, het noodzakelijk gemaakt deze thema's eveneens toe te voegen aan de lijst voor 2015, HEEFT HET VOLGENDE BESLUIT VASTGESTELD: Artikel 1 De Commissie stelt voor de ontwikkeling van geharmoniseerde elektriciteits regels deze jaarlijkse prioriteitenlijst voor 2015 vast: — voorschriften voor netaansluiting: — voorschriften voor elektriciteitsproducenten inzake eisen voor netaansluiting (verkeert in de fase van vaststelling door de Commissie), — consumentenaansluiting (verkeert in de fase van vaststelling door de Commissie), — voorschriften inzake de HVDC-transmissiesysteemaansluiting (afronding netcode en begin van de fase van vaststelling door de Commissie), — voorschriften inzake systeembeheer: — voorschriften inzake belastingsfrequentiecontrole en -reserves (verkeert in de fase van vaststelling door de Commissie), — voorschriften inzake eisen en procedures voor noodgevallen (afronding netcode en begin van de fase van vaststelling door de Commissie), — voorschriften inzake operationele veiligheid (verkeert in de fase van vaststelling door de Commissie), — voorschriften inzake operationele planning en regeling (verkeert in de fase van vaststelling door de Commissie), — voorschriften voor capaciteitstoewijzing en congestiebeheer voor day-ahead- en intradaymarkten, inclusief capaciteitsberekening (verkeert in de fase van vaststelling door de Commissie), — voorschriften inzake balancering, waaronder voorschriften inzake netgerelateerd reservevermogen (afronding netcode en begin van de fase van vaststelling door de Commissie), — voorschriften voor de (voorwaartse) capaciteitstoewijzing voor de lange termijn (verkeert in de fase van vaststelling door de Commissie), — voorschriften inzake geharmoniseerde transmissietariefstructuren (onderzoek door ACER met het oog op de opstelling van een kaderrichtsnoer ( 5 ) ). Artikel 2 De Commissie stelt voor de ontwikkeling van geharmoniseerde gas regels deze jaarlijkse prioriteitenlijst voor 2015 vast: — voorschriften inzake interoperabiliteit en gegevensuitwisseling (verkeert in de fase van vaststelling door de Commissie), — voorschriften inzake geharmoniseerde transmissietariefstructuren (afronding netcode en begin van de fase van vaststelling door de Commissie), — regels ten aanzien van een EU-brede marktgebaseerde aanpak van de toewijzing van „nieuw gebouwde” gastransmissiecapaciteit (afronding van de wijziging van het voorstel voor een netcode inzake capaciteitstoewijzingsmechanismen en begin van de fase van vaststelling door de Commissie). Artikel 3 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 13 oktober 2014. Voor de Commissie De voorzitter José Manuel BARROSO ( 1 ) PB L 211 van 14.8.2009, blz. 15 . ( 2 ) PB L 211 van 14.8.2009, blz. 36 . ( 3 ) De antwoorden zijn bekendgemaakt op de volgende site http://ec.europa.eu/energy/gas_electricity/consultations/20140509_network_code_en.htm ( 4 ) Besluit 2013/442/EU van de Commissie inzake de opstelling van de jaarlijkse prioriteitenlijst voor 2014 had voorzien in deze verkennende werkzaamheden ( PB L 224 van 22.8.2013, blz. 14 ). ( 5 ) Ten aanzien van de voorschriften inzake investeringsstimuli zijn in de TEN-E-verordening, met name in artikel 13, voorschriften opgenomen om ervoor te zorgen dat de juiste stimulansen worden gegeven voor infrastructuurprojecten van gemeenschappelijk belang op het gebied van gas en elektriciteit. In dit verband worden in de TEN-E-verordening de volgende taken beschreven: — indien zij beschikbaar zijn moet elke nationale regelgevende autoriteit uiterlijk op 31 juli 2013 bij ACER de gebruikte methode en criteria voor de evaluatie van de investeringen en de hogere risico's die zij lopen, indienen, — ACER moet uiterlijk op 31 december 2013 het delen van goede praktijken vergemakkelijken en aanbevelingen doen, — elke nationale regelgevende autoriteit moet uiterlijk op 31 maart 2014 de methodologie en de criteria bekendmaken die zij gebruikt om investeringen en de hogere risico's die zij lopen, te evalueren. Op basis van de input van de bovengenoemde taken besluit de Europese Commissie of wettelijk bindende richtsnoeren moeten worden uitgevaardigd.",
  "source": "EUR LEX"
}