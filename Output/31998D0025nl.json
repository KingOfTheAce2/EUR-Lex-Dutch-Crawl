{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998D0025:NL:HTML\">",
  "content": "EUR-Lex - 31998D0025 - NL Avis juridique important | 31998D0025 98/25/EG: Beschikking van de Commissie van 15 december 1997 inzake de financiële bijdrage van de Gemeenschap voor de uitroeiing van de klassieke varkenspest in Nederland (Slechts de tekst in de Nederlandse taal is authentiek) Publicatieblad Nr. L 008 van 14/01/1998 blz. 0028 - 0029 BESCHIKKING VAN DE COMMISSIE van 15 december 1997 inzake de financiële bijdrage van de Gemeenschap voor de uitroeiing van de klassieke varkenspest in Nederland (Slechts de tekst in de Nederlandse taal is authentiek) (98/25/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied (1), laatstelijk gewijzigd bij Beschikking 94/370/EG van de Commissie (2), en met name op artikel 3, lid 3, Overwegende dat zich in 1997 in Nederland uitbraken van klassieke varkenspest hebben voorgedaan; dat deze ziekte een ernstige bedreiging vormt voor de varkens in de Gemeenschap en dat de Gemeenschap, om deze ziekte zo snel mogelijk te helpen uitroeien, een vergoeding kan geven voor de geleden verliezen; Overwegende dat de Nederlandse autoriteiten hebben gemeld dat zij, zodra de aanwezigheid van klassieke varkenspest officieel was bevestigd, passende maatregelen hebben getroffen, waaronder die welke zijn vermeld in artikel 3, lid 2, van Beschikking 90/424/EEG van de Raad; Overwegende dat Nederland bij de Commissie verschillende technische en financiële verslagen heeft ingediend, alsmede een vergoedingsaanvraag voor de eerste 217 uitbraken op zijn grondgebied; Overwegende dat de Commissie heeft nagegaan of, enerzijds, de communautaire veterinairrechtelijke wetgeving in acht is genomen en, anderzijds, aan de voorwaarden voor de verlening van financiële bijstand door de Gemeenschap is voldaan; Overwegende dat, de geconstateerde en door de Commissie aan de Nederlandse autoriteiten meegedeelde feiten in acht genomen, een eerste voorschot kan worden toegekend, zonder vooruit te lopen op de uiteindelijke beslissing betreffende de totale bijdrage en mogelijke verminderingen; Overwegende dat, gelet op de beschikbare kredieten, in dit stadium slechts voor de eerste 195 uitbraken een financiële bijdrage kan worden verleend; Overwegende dat voor latere uitbraken op een later tijdstip nog een financiële bijdrage kan worden verleend, afhankelijk van bovenbedoelde verificatie; Overwegende dat de in deze beschikking vervatte maatregelen in overeenstemming zijn met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 Nederland komt in aanmerking voor een financiële bijdrage van ten hoogste 31,3 miljoen ECU in het kader van de financiële bijstand die de Gemeenschap verleent als vergoeding voor de eigenaars van besmette bedrijven en contactbedrijven op Nederlands grondgebied waar in 1997 de eerste 195 uitbraken van klassieke varkenspest zijn geconstateerd. Artikel 2 1. De financiële bijdrage van de Gemeenschap wordt betaald na overlegging van de bewijsstukken. 2. De in lid 1 bedoelde bewijsstukken omvatten: a) een epizoötiologisch verslag over elk bedrijf waar varkens zijn geslacht. Daarin moeten inlichtingen worden verstrekt over: i) besmette bedrijven: - plaats en adres, - datum waarop het vermoeden van de aanwezigheid van de ziekte is gerezen en datum van de bevestiging daarvan, - aantal geslachte en gedestrueerde dieren en datum van slacht en destructie, - slacht- en destructiemethode, - soort en aantal monsters dat is genomen en onderzocht op het ogenblik dat het vermoeden van de aanwezigheid van de ziekte is gerezen; resultaten van het onderzoek, - soort en aantal monsters dat is genomen en onderzocht op het ogenblik van de ruiming van het besmette varkensbedrijf; resultaten van het onderzoek, - bron van besmetting zoals aangenomen op basis van een volledig epizoötiologisch onderzoek; ii) contactbedrijven: - de gegevens zoals vermeld onder i), eerste, derde, vierde en zesde streepje, - besmet bedrijf (uitbraak) waarmee er, naar is bevestigd of wordt aangenomen, contact is geweest; soort contact; b) een financieel verslag met een lijst van de begunstigden en de ligging van hun bedrijf, het aantal geslachte dieren, de datum van de slacht en het betaalde bedrag, exclusief BTW. Artikel 3 Nederland moet uiterlijk 19 december 1997 de in artikel 2 bedoelde bewijsstukken overleggen. Artikel 4 Deze beschikking is gericht tot Nederland. Gedaan te Brussel, 15 december 1997. Voor de Commissie Franz FISCHLER Lid van de Commissie (1) PB L 224 van 18. 8. 1990, blz. 19. (2) PB L 168 van 2. 7. 1994, blz. 31.",
  "source": "EUR LEX"
}