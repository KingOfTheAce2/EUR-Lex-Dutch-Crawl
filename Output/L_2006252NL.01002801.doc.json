{
  "url": "http://www.w3.org/1999/xhtml\">",
  "content": "L_2006252NL.01002801.xml 15.9.2006 NL Publicatieblad van de Europese Unie L 252/28 BESCHIKKING VAN DE COMMISSIE van 13 september 2006 tot tijdelijke goedkeuring van de identificatie- en registratieregelingen voor schapen en geiten in het Verenigd Koninkrijk overeenkomstig Verordening (EG) nr. 21/2004 van de Raad (Kennisgeving geschied onder nummer C(2006) 4086) (Alleen de tekst in de Engelse taal is authentiek) (2006/615/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 21/2004 van de Raad van 17 december 2003 tot vaststelling van een identificatie- en registratieregeling voor schapen en geiten en tot wijziging van Verordening (EG) nr. 1782/2003 en de Richtlijnen 92/102/EEG en 64/432/EEG ( 1 ) , en met name op artikel 4, lid 2, onder d), Overwegende hetgeen volgt: (1) Bij Verordening (EG) nr. 21/2004 zijn voorschriften voor identificatie- en registratieregeling voor schapen en geiten vastgesteld. Schapen en geiten op een bedrijf moeten binnen de in die verordening vastgestelde termijnen worden geïdentificeerd. (2) Daarnaast bepaalt Verordening (EG) nr. 21/2004 dat schapen en geiten moeten worden geïdentificeerd met een eerste en een tweede identificatiemiddel overeenkomstig die verordening. Tot 1 januari 2008 mag dit tweede identificatiemiddel volgens de verordening evenwel worden vervangen door een systeem dat met die verordening in overeenstemming is en door de Commissie is goedgekeurd, behalve bij dieren in het intracommunautaire handelsverkeer. (3) Schapen en geiten in het intracommunautaire handelsverkeer moeten dus volledig in overeenstemming zijn met Verordening (EG) nr. 21/2004. Artikel 4, lid 2, onder b), van die verordening bepaalt dat die dieren moeten worden geïdentificeerd door middel van een tweede identificatiemiddel dat door de bevoegde autoriteit is erkend en dat beantwoordt aan in deel A, punt 4, van de bijlage bij die verordening genoemde technische kenmerken. (4) Bij Beschikking 2005/617/EG van de Commissie van 17 augustus 2005 tot tijdelijke erkenning van de identificatie- en registratieregelingen voor schapen en geiten in Groot-Brittannië en Noord-Ierland, het Verenigd Koninkrijk, overeenkomstig artikel 4, lid 2, onder d), van Verordening (EG) nr. 21/2004 ( 2 ) zijn die regelingen tijdelijk goedgekeurd tot en met 30 april 2006. Volgens die beschikking zou de goedkeuring van die twee regelingen uiterlijk op 31 januari 2006 in het licht van uitgevoerde inspecties opnieuw worden bekeken. (5) De Commissie heeft in samenwerking met het Verenigd Koninkrijk inspecties ter plaatse uitgevoerd om het functioneren van beide regelingen te beoordelen en na te gaan of het Verenigd Koninkrijk zijn toezeggingen ten aanzien van die regelingen was nagekomen. Het definitieve verslag en een aanvaardbaar actieplan van het Verenigd Koninkrijk zijn nu beschikbaar en die documenten zijn besproken in het kader van het Permanent Comité voor de voedselketen en de diergezondheid. (6) Het Verenigd Koninkrijk heeft toegezegd de problemen die bij de inspecties ter beoordeling van het functioneren van die regelingen ter sprake zijn gebracht, te verhelpen en met name tijdig het voorgestelde actieplan af te werken door alle nodige maatregelen te nemen om de regelingen te verbeteren zodat vóór 31 december 2006 aan Verordening (EG) nr. 21/2004 wordt voldaan. (7) De identificatie- en registratieregelingen voor schapen en geiten in Groot-Brittannië en Noord-Ierland moeten daarom opnieuw tijdelijk worden goedgekeurd zodat die regelingen het tweede identificatiemiddel voor schapen en geiten kunnen vervangen, behalve voor dieren in het intracommunautaire handelsverkeer. (8) Om onderbreking van het handelsverkeer te voorkomen moeten de identificatie- en registratieregelingen voor schapen en geiten in Groot-Brittannië en Noord-Ierland tijdelijk worden goedgekeurd met terugwerkende kracht vanaf 30 april 2006, zodat de hele toepassingsperiode van die regelingen wordt bestreken. (9) De bevoegde autoriteit moet de nodige controles ter plaatse uitvoeren om na te gaan of de identificatie- en registratieregelingen voor schapen en geiten naar behoren worden toegepast. (10) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 De overeenkomstig artikel 4, lid 2, onder c), van Verordening (EG) nr. 21/2004 vastgestelde identificatie- en registratieregelingen voor schapen en geiten die het Verenigd Koninkrijk in Groot-Brittannië en Noord-Ierland toepast, worden goedgekeurd voor de periode van 1 mei 2006 tot en met 30 juni 2007. Artikel 2 Onverminderd de overeenkomstig artikel 10, lid 1, onder a), van Verordening (EG) nr. 21/2004 vast te stellen maatregelen zorgt het Verenigd Koninkrijk ervoor dat de bevoegde autoriteit jaarlijks de nodige controles ter plaatse uitvoert om na te gaan of de houders de voorschriften van de in artikel 1 bedoelde identificatie- en registratieregelingen voor schapen en geiten naleven. Artikel 3 Deze beschikking is gericht tot het Verenigd Koninkrijk van Groot-Brittannië en Noord-Ierland. Gedaan te Brussel, 13 september 2006. Voor de Commissie Markos KYPRIANOU Lid van de Commissie ( 1 ) PB L 5 van 9.1.2004, blz. 8 . ( 2 ) PB L 214 van 19.8.2005, blz. 63 .",
  "source": "EUR LEX"
}