{
  "url": "http://www.w3.org/1999/xhtml\"><!--",
  "content": "L_2022321NL.01002201.xml 15.12.2022 NL Publicatieblad van de Europese Unie L 321/22 BESLUIT (EU) 2022/2460 VAN DE COMMISSIE van 13 december 2022 inzake de regeling voor de verlening van nationale langetermijnsteun ten behoeve van de landbouw in de noordelijke gebieden van Zweden (Kennisgeving geschied onder nummer C(2022) 9240) (Slechts de tekst in de Zweedse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien de Akte van toetreding van Oostenrijk, Finland en Zweden tot de Europese Unie, en met name artikel 142, Overwegende hetgeen volgt: (1) Bij Beschikking 96/228/EG ( 1 ) had de Commissie haar goedkeuring gehecht aan de regeling voor de verlening van nationale langetermijnsteun ten behoeve van de landbouw in de noordelijke gebieden van Zweden (hierna “steunregeling voor de noordelijke gebieden” genoemd), zoals door Zweden krachtens artikel 143 van de Akte van toetreding aangemeld met het oog op de machtiging op grond van artikel 142 van de Akte van toetreding. Beschikking 96/228/EG werd vervangen door Besluit C(2010) 6050 van de Commissie ( 2 ) . Dat besluit werd vervangen door Besluit (EU) 2018/479 van de Commissie ( 3 ) . (2) Aangezien de bij Besluit (EU) 2018/479 aan Zweden verleende machtiging om de steunregeling voor de noordelijke gebieden uit te voeren, op 31 december 2022 verstrijkt, moet een nieuw besluit worden vastgesteld. (3) Bij brief van 1 juli 2022 heeft Zweden de Commissie in kennis gesteld van zijn voorstel tot verlenging van de steunregeling voor de noordelijke gebieden. Zweden heeft de Commissie voorgesteld Besluit (EU) 2018/479 te wijzigen om de geldigheidsduur van de regeling te verlengen met één jaar, de totale jaarlijkse referentiewaarde te verhogen en bijgevolg enkele steunniveaus aan te passen en de uiterste datum waarop Zweden voorstellen tot wijziging of verlenging van de regeling kan indienen, te wijzigen. (4) De in artikel 142 van de Akte van toetreding bedoelde nationale langetermijnsteun is gericht op de handhaving van landbouwactiviteiten in door de Commissie afgebakende noordelijke gebieden. (5) Rekening houdend met de in artikel 142, leden 1 en 2, van de Akte van toetreding genoemde factoren is het passend de in deelgebieden verdeelde administratieve eenheden die ten noorden van 62° NB liggen of daaraan grenzen en te kampen hebben met een vergelijkbaar klimaat dat de landbouwactiviteit bijzonder moeilijk maakt, nader te bepalen. Deze deelgebieden hebben een bevolkingsdichtheid van maximaal tien inwoners per vierkante kilometer, een oppervlakte cultuurgrond (OCG) die geacht wordt 10 % of minder van de totale oppervlakte van de gemeente te beslaan en een met akkerbouwgewassen voor menselijke consumptie beteeld gedeelte van de OCG dat maximaal 20 % bedraagt. Deelgebieden die niet aan deze vereisten voldoen, maar worden ingesloten door deelgebieden die daar wel aan voldoen, moeten ook worden opgenomen. (6) Om het beheer van de regeling te vergemakkelijken en de regeling af te stemmen op steun krachtens Verordening (EU) 2021/2115 van het Europees Parlement en de Raad ( 4 ) , is het passend om in de gebieden die steun ontvangen uit hoofde van dit besluit, dezelfde gemeenten op te nemen als die welke behoren tot het gebied dat op grond van artikel 32, lid 2, tweede alinea, van Verordening (EU) nr. 1305/2013 van het Europees Parlement en de Raad ( 5 ) en artikel 71, lid 2, van Verordening (EU) 2021/2115 is afgebakend in het strategische GLB-plan voor de uitvoering van het gemeenschappelijk landbouwbeleid in Zweden 2023-2027. (7) Om een uniforme toepassing in alle sectoren van de productie te waarborgen, moet de referentieperiode ten opzichte waarvan de ontwikkeling van de landbouwproductie en van het totale steunniveau moet worden beoordeeld op basis van de beschikbare nationale statistieken, het jaar 1993 zijn. (8) Overeenkomstig artikel 142 van de Akte van toetreding moet het totale bedrag aan verleende steun voldoende zijn om de landbouwactiviteiten in de noordelijke gebieden van Zweden te handhaven, maar mag het niet leiden tot een totale steun die meer bedraagt dan het steunniveau tijdens een nog te bepalen referentieperiode vóór de toetreding. Om steun in het kader van artikel 142 van de Akte van toetreding te verlenen op een passend niveau, waarbij rekening wordt gehouden met de huidige productiekosten, maar zonder het steunniveau van de vastgestelde referentieperiode vóór de toetreding te overschrijden, moet bij de vaststelling van het maximaal toegestane steunniveau in het kader van dat artikel rekening worden gehouden met de evolutie van de consumentenprijsindex in Zweden tussen 1993 en 2022. (9) Bijgevolg moet het maximale jaarlijkse steunbedrag op basis van gegevens van 1993 tot eind april 2022 worden vastgesteld op 473,75 miljoen SEK, berekend als een gemiddelde over een zesjarige periode van 1 januari 2023 tot en met 31 december 2028. (10) Om de steunregeling voor de noordelijke gebieden te vereenvoudigen en Zweden flexibiliteit te bieden om de steun aan verschillende productiesectoren toe te wijzen, moet één maximaal gemiddeld jaarlijks steunbedrag worden vastgesteld voor de totale steun, met inbegrip van een afzonderlijke maximale steun voor de productie en het vervoer van koemelk, met het oog op een evenwichtige verdeling van de steun. (11) De steun moet jaarlijks worden verleend op basis van productiefactoren (grootvee-eenheden en hectare) en in het geval van koemelk op basis van productie-eenheden (kg) binnen de bij dit besluit vastgestelde totale grenzen. (12) Om snel te kunnen reageren op de volatiliteit van de landbouwprijzen en de landbouwactiviteiten in de noordelijke gebieden van Zweden te handhaven, moet Zweden voor elk kalenderjaar het steunbedrag kunnen vaststellen per sector binnen een steuncategorie en per productie-eenheid. (13) Zweden moet de steun in zijn noordelijke gebieden differentiëren en de jaarlijkse steunbedragen vaststellen volgens de ernst van de natuurlijke handicap en andere objectieve, transparante en gerechtvaardigde criteria met betrekking tot de in artikel 142, lid 3, derde alinea, van de Akte van toetreding omschreven doelstellingen, namelijk de instandhouding van de traditionele primaire productie en verwerkingsactiviteiten die passen bij de klimatologische omstandigheden van de betrokken gebieden, de verbetering van de productie-, afzet- en verwerkingsstructuren van landbouwproducten, het vergemakkelijken van de afzet van die producten en de bescherming van het milieu en het behoud van het platteland. (14) De steun moet jaarlijks worden betaald op basis van het werkelijke aantal in aanmerking komende productiefactoren. Het moet Zweden echter worden toegestaan de steun voor koemelk, leghennen en slachtvarkens en voor het vervoer van koemelk in maandelijkse tranches te betalen. Om de continuïteit van de productie te garanderen, moet voor de steun voor koemelk worden uitgegaan van de feitelijke productie. (15) Om overcompensatie van de producenten te voorkomen, moeten onverschuldigd betaalde bedragen zo snel mogelijk en uiterlijk vóór 1 juni van het volgende jaar worden teruggevorderd. (16) Zoals bepaald in artikel 142, lid 2, van de Akte van toetreding mag de op grond van dit besluit verleende steun niet leiden tot een stijging van de totale productie boven het traditionele productieniveau in het gebied dat onder de steunregeling voor de noordelijke gebieden valt. (17) Daarom moet een jaarlijks maximumaantal in aanmerking komende productiefactoren voor elke steuncategorie worden vastgesteld, evenals een maximale in aanmerking komende jaarlijkse productiehoeveelheid voor koemelk, op een niveau dat gelijk is aan of lager is dan het niveau in de referentieperioden. (18) Wanneer het aantal productiefactoren in een bepaalde categorie of, in het geval van koemelk, de productiehoeveelheid het maximumniveau in een bepaald jaar overschrijdt, moet het aantal in aanmerking komende productiefactoren of de hoeveelheid koemelk, om te voldoen aan de vijfjaarlijkse gemiddelden, worden verlaagd met het overeenkomstige aantal productiefactoren in het kalenderjaar dat volgt op het jaar waarin het maximum werd overschreden, of, in het geval van koemelk, leghennen en slachtvarkens en het vervoer van koemelk, mag de in aanmerking komende hoeveelheid in de laatste maand van het jaar waarin het maximum werd overschreden, worden verlaagd met een hoeveelheid die overeenstemt met de overschrijding. (19) Omdat de aanmelding bij de Commissie van voorstellen tot verlenging en wijziging van de op grond van dit besluit toegestane steun het mogelijk moet maken de beoordeling van de regeling tijdig voor te bereiden, moet worden toegestaan dat die aanmelding wordt gedaan in hetzelfde jaar als het vijfjaarlijkse verslag en moet de geldigheidsduur van de goedkeuring van de steunregeling voor de noordelijke gebieden worden verlengd van vijf naar zes jaar. (20) Overeenkomstig artikel 143, lid 2, van de Akte van toetreding moet Zweden de Commissie informatie verstrekken over de uitvoering en de effecten van de verleende steun. Met het oog op een betere beoordeling van de langetermijngevolgen van de steun en op de vaststelling van de steunniveaus als meerjarengemiddelden moet om de vijf jaar verslag worden uitgebracht over de sociaaleconomische effecten van de steun en moet jaarlijks een verslag worden ingediend met financiële en andere gegevens over de uitvoering die nodig zijn om ervoor te zorgen dat de in dit besluit vastgestelde voorwaarden worden nageleefd. (21) De regels betreffende door de Commissie ingevoerde of door Zweden voorgestelde wijzigingen van de regeling moeten nader worden bepaald ter bescherming van de legitieme verwachtingen van de begunstigden van de steun en om de continuïteit van de regeling te waarborgen zodat de doelstellingen van artikel 142 van de Akte van toetreding op doeltreffende wijze kunnen worden nagestreefd. (22) Zweden moet ervoor zorgen dat passende controlemaatregelen worden getroffen ten aanzien van de begunstigden van de steun. Om de doeltreffendheid van deze maatregelen te waarborgen en te zorgen voor transparantie bij de uitvoering van de steunregeling voor de noordelijke gebieden, moeten deze controlemaatregelen zo veel mogelijk worden afgestemd op die welke in het kader van het gemeenschappelijk landbouwbeleid worden uitgevoerd. (23) Om het doel van instandhouding van de productie, als beschreven in artikel 142 van de Akte van toetreding, te bereiken en het beheer van de steun te vergemakkelijken, moet dit besluit van toepassing zijn met ingang van 1 januari 2023. (24) Duidelijkheidshalve moet Besluit (EU) 2018/479 worden ingetrokken. Er moet worden voorzien in overgangsmaatregelen betreffende de verslaglegging over de in 2018-2022 op grond van Besluit (EU) 2018/479 van de Commissie betaalde steun krachtens artikel 142 van de Akte van toetreding, HEEFT HET VOLGENDE BESLUIT VASTGESTELD: Artikel 1 Toegestane steun 1.   Van 1 januari 2023 tot en met 31 december 2028 is het Zweden toegestaan de regeling voor de verlening van langetermijnsteun ten behoeve van de landbouw toe te passen in de in bijlage I opgenomen noordelijke gebieden van dat land. 2.   Het totale bedrag van de verleende steun mag niet hoger zijn dan 473,75 miljoen SEK per kalenderjaar. De jaarlijkse maximumbedragen worden gezien als jaarlijkse gemiddelden van de steun die in de door dit besluit bestreken periode van zes kalenderjaren wordt verleend. 3.   Bijlage II bevat de steuncategorieën en de productiesectoren voor elke categorie, de maximale gemiddelde jaarlijkse toegestane bedragen, als omschreven in lid 2, met inbegrip van het afzonderlijke maximale bedrag voor de productie en het vervoer van koemelk, en het maximale jaarlijkse aantal in aanmerking komende productiefactoren per steuncategorie. 4.   De steun wordt op basis van in aanmerking komende productiefactoren of -hoeveelheden als volgt verleend: a) per kilogram werkelijk geproduceerde melk voor de productie van koemelk; b) per grootvee-eenheid voor de veehouderij; c) per hectare voor akkerbouw- en tuinbouwproductie (inclusief besvruchten); d) als compensatie voor de werkelijke kosten voor het vervoer van koemelk, na aftrek van eventuele andere overheidssteun voor dezelfde kosten. Steun op basis van productiehoeveelheden mag enkel worden verleend voor de productie van koemelk en de steun mag in geen geval zijn gekoppeld aan de toekomstige productie. De coëfficiënten voor de omrekening van de verschillende categorieën dieren in grootvee-eenheden zijn opgenomen in bijlage II. 5.   Overeenkomstig lid 3 en binnen de in bijlage II bepaalde grenzen differentieert Zweden de steun in zijn noordelijke gebieden en bepaalt het jaarlijks de steunbedragen per productiefactor, kosten of productie-eenheid op basis van objectieve criteria die verband houden met de ernst van de natuurlijke handicap en andere factoren die bijdragen aan de verwezenlijking van de doelstellingen van artikel 142, lid 3, derde alinea, van de Akte van toetreding. Artikel 2 Referentieperioden De referentieperiode waarvan sprake in artikel 142, lid 3, eerste alinea, tweede streepje, van de Akte van toetreding, is 1993, zowel wat de hoeveelheden als het steunniveau als bedoeld in artikel 1 van dit besluit betreft. Artikel 3 Voorwaarden voor de verlening van steun 1.   Zweden stelt, binnen de in dit besluit bepaalde grenzen, de voorwaarden vast voor de verlening van steun aan de verschillende categorieën begunstigden. Die voorwaarden omvatten de subsidiabiliteits- en selectiecriteria, en waarborgen een gelijke behandeling van de begunstigden. 2.   De steun wordt aan de begunstigden betaald op basis van de werkelijke productiefactoren of, wat de productie van koemelk betreft, van de werkelijk geproduceerde hoeveelheid, als omschreven in artikel 1, lid 4. 3.   De steun wordt jaarlijks uitgekeerd of, in het geval van koemelk, leghennen, slachtvarkens en het vervoer van koemelk, in maandelijkse tranches. 4.   Wanneer het jaarlijkse maximum van voor steun in aanmerking komende productiefactoren of -hoeveelheden als bepaald in bijlage II wordt overschreden, leidt dit tot een overeenkomstige verlaging van het aantal productiefactoren in het jaar na de overschrijding in gevallen waarin de steun jaarlijks wordt uitgekeerd of in de laatste maand van het jaar in gevallen waarin de steun maandelijks wordt uitgekeerd. 5.   Wanneer een overschrijding als bedoeld in lid 4 op basis van officiële of officieel gecontroleerde statistische prognoses waarschijnlijk lijkt, neemt Zweden passende maatregelen om die overschrijding te beletten. 6.   Een te hoge betaling of een onverschuldigde betaling aan een begunstigde wordt teruggevorderd door de overeenkomstige bedragen af te trekken van de steun die het volgende jaar aan de begunstigde wordt betaald, of, wanneer geen steun is verschuldigd aan de begunstigde, wordt het bedrag in dat jaar teruggevorderd. De onverschuldigde bedragen worden vóór 1 juni van het volgende jaar teruggevorderd. Artikel 4 Informatieverstrekking en controlemaatregelen 1.   In het kader van de op grond van artikel 143, lid 2, van de Akte van toetreding te verstrekken informatie verstrekt Zweden de Commissie elk jaar vóór 1 juni gegevens over de uitvoering van de steun die in het voorgaande kalenderjaar op grond van dit besluit is verleend. De informatie betreft met name: a) de opgave van de gemeentelijke eenheden waar de steun werd betaald door middel van een gedetailleerde kaart en, waar nodig, van andere gegevens; b) de totale productie voor het verslagjaar van de deelgebieden die op grond van dit besluit in aanmerking komen voor steun, uitgedrukt in hoeveelheden voor elk van de in bijlage II genoemde producten; c) het totale aantal productiefactoren en de totale productiehoeveelheden, het aantal voor steun in aanmerking komende productiefactoren en de voor steun in aanmerking komende hoeveelheden, en het aantal productiefactoren en de productiehoeveelheden — per in bijlage II vermelde productiesector — waarvoor steun is ontvangen, uitgesplitst naar product binnen elke sector, met vermelding van eventuele overschrijdingen van het toegestane jaarlijkse maximum voor de productiefactoren of -hoeveelheden, evenals een beschrijving van de maatregelen die eventueel zijn genomen om een dergelijke overschrijding te voorkomen; d) de totale steun die is betaald, het totale steunbedrag per steuncategorie en soort productie, de aan de begunstigden betaalde bedragen per productiefactor/andere eenheid, evenals de criteria aan de hand waarvan de steunbedragen zijn gedifferentieerd per deelgebied en per soort landbouwbedrijf of op basis van andere overwegingen; e) het toegepaste betalingssysteem met details over eventuele voorschotten op basis van ramingen, de saldobetalingen en de geconstateerde te hoge betalingen en de terugvordering ervan; f) de bedragen van de steun die krachtens artikel 32 van Verordening (EU) nr. 1305/2013 van het Europees Parlement en de Raad is betaald in de administratieve eenheden die onder dit besluit vallen; g) verwijzingen naar nationale wetgeving waarbij de steun wordt uitgevoerd. 2.   Vóór 1 juni 2028 verstrekt Zweden de Commissie, behalve het jaarverslag voor 2027, een verslag betreffende de vijfjarige periode van 1 januari 2023 tot en met 31 december 2027. Dat verslag bevat met name de volgende informatie: a) de totale steun die is betaald tijdens de vijfjarige periode, evenals de verdeling ervan over de steuncategorieën, de soorten productie en de deelgebieden; b) voor elke steuncategorie, de totale productie per jaar en voor de vijfjarige periode, het aantal productiefactoren en het inkomensniveau van de landbouwers in de gebieden die in aanmerking komen voor steun; c) de ontwikkeling van de productie, verwerking en afzet van landbouwproducten in de sociale en economische context van de noordelijke gebieden; d) de gevolgen van de steun op de bescherming van het milieu en de instandhouding van het platteland; e) voorstellen voor de ontwikkeling van de steun op middellange termijn op basis van de gegevens in het verslag. 3.   Zweden verstrekt de gegevens in een formaat dat compatibel is met de door de Unie gebruikte statistische normen. 4.   Zweden neemt alle nodige maatregelen voor de uitvoering van dit besluit en treft passende controlemaatregelen ten aanzien van de begunstigden van de steun. 5.   De controlemaatregelen worden voor zover mogelijk afgestemd op de controlesystemen die worden toegepast in het kader van de steunregelingen van de Unie. Artikel 5 Toepassing van mogelijke wijzigingen 1.   Op basis van de in artikel 4 bedoelde informatie over de steunregeling en met betrekking tot de nationale en de Uniecontext van de landbouwproductie en andere relevante factoren doet Zweden uiterlijk op 1 juli 2028 passende voorstellen aan de Commissie voor de verlenging en wijziging van de op grond van dit besluit toegestane steun. 2.   Indien de Commissie besluit dit besluit te wijzigen, in het bijzonder in het licht van wijzigingen in de gemeenschappelijke marktordeningen of de regeling voor rechtstreekse steun of van wijzigingen van het niveau van de nationale landbouwstaatssteun die mag worden verleend, is elke wijziging van de bij dit besluit toegestane steun slechts van toepassing vanaf het jaar volgende op dat waarin de wijziging is vastgesteld. Artikel 6 Intrekking Besluit (EU) 2018/479 wordt ingetrokken met ingang van 1 januari 2023. Artikel 4, lid 2, van dat besluit blijft echter van toepassing op de steun die in 2018-2022 op grond van dat besluit wordt verleend. Artikel 7 Toepassing Dit besluit is van toepassing met ingang van 1 januari 2023. Artikel 8 Adressaat Dit besluit is gericht tot het Koninkrijk Zweden. Gedaan te Brussel, 13 december 2022. Voor de Commissie Janusz WOJCIECHOWSKI Lid van de Commissie ( 1 ) Beschikking 96/228/EG van de Commissie van 28 februari 1996 inzake de regeling voor de verlening van nationale lange-termijnsteun ten behoeve van de landbouw in de noordelijke gebieden van Zweden ( PB L 76 van 26.3.1996, blz. 29 ). ( 2 ) Besluit C(2010) 6050 van de Commissie van 8 september 2010 inzake de regeling voor de verlening van nationale langetermijnsteun ten behoeve van de landbouw in de noordelijke gebieden van Zweden. ( 3 ) Besluit (EU) 2018/479 van de Commissie van 20 maart 2018 inzake de regeling voor de verlening van nationale langetermijnsteun ten behoeve van de landbouw in de noordelijke gebieden van Zweden ( PB L 79 van 22.3.2018, blz. 55 ). ( 4 ) Verordening (EU) 2021/2115 van het Europees Parlement en de Raad van 2 december 2021 tot vaststelling van voorschriften inzake steun voor de strategische plannen die de lidstaten in het kader van het gemeenschappelijk landbouwbeleid opstellen (strategische GLB-plannen) en die uit het Europees Landbouwgarantiefonds (ELGF) en het Europees Landbouwfonds voor plattelandsontwikkeling (Elfpo) worden gefinancierd, en tot intrekking van Verordeningen (EU) nr. 1305/2013 en (EU) nr. 1307/2013 ( PB L 435 van 6.12.2021, blz. 1 ). ( 5 ) Verordening (EU) nr. 1305/2013 van het Europees Parlement en de Raad van 17 december 2013 inzake steun voor plattelandsontwikkeling uit het Europees Landbouwfonds voor plattelandsontwikkeling (Elfpo) en tot intrekking van Verordening (EG) nr. 1698/2005 van de Raad ( PB L 347 van 20.12.2013, blz. 487 ). BIJLAGE I DEELGEBIED 1 Provincie Gemeentelijke eenheid Deelgemeente Dalarna Älvdalen Idre Jämtland Krokom Hotagen Strömsund Frostviken Åre Åre Kall Undersåker Berg Storsjö Härjedalen Linsell Hede Ljusnedal Tännäs Västerbotten Storuman Tärna Sorsele Sorsele Dorotea Risbäck Vilhelmina Vilhelmina Norrbotten Arvidsjaur Arvidsjaur Arjeplog Arjeplog Jokkmokk Jokkmokk Porjus Pajala Muonionalusta Junosuando Gällivare Gällivare Nilivaara Malmberget Kiruna Jukkasjärvi Vittangi Karesuando Landbouwareaal deelgebied 1 6 700  ha DEELGEBIED 2 Provincie Gemeentelijke eenheid District Dalarna Malung Lima Transtrand Älvdalen Särna Västernorrland Örnsköldsvik Trehörningsjö Jämtland Ragunda Borgvattnet Stugun Bräcke Bräcke Nyhem Håsjö Sundsjö Revsund Bodsjö Krokom Näskott Aspås Ås Laxsjö Föllinge Offerdal Alsen Strömsund Ström Alanäs Gåxsjö Hammerdal Bodum Tåsjö Åre Mattmar Mörsil Hallen Berg Berg Hackås Oviken Myssjö Åsarne Klövsjö Rätan Härjedalen Sveg Vemdalen Ängersjö Lillhärdal Östersund Östersund Frösö Sunne Näs Lockne Marieby Brunflo Kyrkås Lit Häggenås Västerbotten Vindeln Vindeln Åmsele Norsjö Norsjö Malå Malå Storuman Stensele Sorsele Gargnäs Dorotea Dorotea Åsele Åsele Fredrika Lycksele Lycksele Björksele Örträsk Skellefteå Boliden Fällfors Jörn Kalvträsk Norrbotten Jokkmokk Vuollerim Övertorneå Svanstein Pajala Pajala Korpilombolo Tärendö Gällivare Hakkas Landbouwareaal deelgebied 2 46 600  ha DEELGEBIED 3 Provincie Gemeentelijke eenheid District Värmland Torsby Södra Finnskoga Dalarna Älvdalen Älvdalen Gävleborg Nordanstig Hassela Ljusdal Hamra Los Kårböle Västernorrland Ånge Haverö Timrå Ljustorp Härnösand Stigsjö Viksjö Sundsvall Indal Holm Liden Kramfors Nordingrå Vibyggerå Ullånger Torsåker Sollefteå Graninge Junsele Edsele Ramsele Örnsköldsvik Örnsköldsvik Anundsjö Skorped Sidensjö Nätra Själevad Mo Gideå Björna Jämtland Ragunda Ragunda Bräcke Hällesjö Krokom Rödön Strömsund Fjällsjö Åre Marby Härjedalen Älvros Överhogdal Ytterhogdal Östersund Norderö Västerbotten Nordmaling Nordmaling Bjurholm Bjurholm Robertsfors Bygdeå Nysätra Vännäs Vännäs Umeå Umeå Landsförsamling Tavelsjö Sävar Skellefteå Skellefteå Landsförsamling Kågedalen Byske Lövånger Burträsk Norrbotten Överkalix Överkalix Kalix Nederkalix Töre Övertorneå Övertorneå Hietaniemi Älvsbyn Älvsby Luleå Luleå Domkyrkoförsamling Örnäset Nederluleå Råneå Piteå Piteå Stadsförsamling Hortlax Piteå Landsförsamling Norrfjärden Boden Överluleå Gunnarsbyn Edefors Sävast Haparanda Nedertorneå-Haparanda Karl Gustav Landbouwareaal deelgebied 3 108 650  ha DEELGEBIED 4 Provincie Gemeentelijke eenheid District Värmland Torsby Lekvattnet Nyskoga Norra Finnskoga Dalby Norra Ny Filipstad Rämmen Hagfors Gustav Adolf Dalarna Vansbro Järna Nås Äppelbo Malung Malung Rättvik Boda Ore Orsa Orsa Mora Våmhus Venjan Falun Bjursås Ludvika Säfsnäs Gävleborg Ovanåker Ovanåker Voxna Nordanstig Ilsbo Harmånger Jättendal Gnarp Bergsjö Ljusdal Ljusdal Färila Ramsjö Järvsö Bollnäs Rengsjö Undersvik Arbrå Hudiksvall Bjuråker Västernorrland Ånge Borgsjö Torp Timrå Timrå Hässjö Tynderö Härnösand Härnösands Domkyrkoförsamling Högsjö Häggdånger Säbrå Hemsö Sundsvall Sundsvalls Gustav Adolf Skönsmon Skön Alnö Sättna Selånger Stöde Tuna Attmar Njurunda Kramfors Gudmundrå Nora Skog Bjärtrå Styrnäs Dal Ytterlännäs Sollefteå Sollefteå Multrå Långsele Ed Resele Helgum Ådals-Liden Boteå Överlännäs Sånga Örnsköldsvik Arnäs Grundsunda Jämtland Ragunda Fors Västerbotten Umeå Umeå Stadsförsamling Teg Ålidhem Holmsund Hörnefors Holmön Umeå Maria Skellefteå Skellefteå Sankt Olov Skellefteå Sankt Örjan Bureå Landbouwareaal deelgebied 4 69 050  ha DEELGEBIED 5 Provincie Gemeentelijke eenheid District Värmland Kil Boda Eda Eda Järnskog Skillingmark Köla Torsby Fryksände Vitsand Östmark Grums Värmskog Årjäng Silbodal Sillerud Karlanda Holmedal Blomskog Trankil Västra Fågelvik Töcksmark Östervallskog Sunne Gräsmark Lysvik Filipstad Gåsborn Hagfors Hagfors Ekshärad Norra Råda Sunnemo Arvika Arvika Östra Arvika Västra Stavnäs Högerud Glava Bogen Gunnarskog Ny Älgå Mangskog Brunskog Säffle Svanskog Långserud Dalarna Gagnef Mockfjärd Gagnef Floda Leksand Leksand Djura Ål Siljansnäs Rättvik Rättvik Mora Mora Sollerön Falun Svärdsjö Enviken Gävleborg Ockelbo Ockelbo Ovanåker Alfta Gävle Hamrånge Söderhamn Söderhamn Sandarne Skog Ljusne Söderala Bergvik Mo Trönö Norrala Bollnäs Bollnäs Segersta Bollnäs Hanebo Hudiksvall Hudiksvall Idenor Hälsingtuna Rogsta Njutånger Enånger Delsbo Norrbo Forsa Hög Landbouwareaal deelgebied 5 72 300  ha BIJLAGE II Maximale gemiddelde jaarlijkse steun voor een zesjarige periode van 1 januari 2023 tot en met 31 december 2028 (miljoen SEK) Jaarlijks maximumaantal in aanmerking komende productiefactoren ( 1 ) Koemelk en steun voor vervoer van koemelk 450 000  ton voor elk van beide Vrouwelijke geiten, slachtvarkens, zeugen en leghennen 17 000  GVE Zacht fruit en groenten, incl. aardappelen 3 660  hectare TOTALE STEUN 473,75 ( 2 ) ( 1 ) Coëfficiënt voor de omrekening in grootvee-eenheden (GVE): een vrouwelijke geit is 0,20 GVE, een leghen 0,01 GVE, een zeug 0,33 GVE en een slachtvarken 0,10 GVE. ( 2 ) Waarvan maximaal 443,44 miljoen SEK aan steun mag worden verleend voor de categorie koemelk en steun voor het vervoer van koemelk.",
  "source": "EUR LEX"
}