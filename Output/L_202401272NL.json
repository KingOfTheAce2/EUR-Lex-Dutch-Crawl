{
  "url": "http://www.w3.org/1999/xhtml\"><!--",
  "content": "L_202401272NL.000101.fmx.xml Publicatieblad van de Europese Unie NL L-serie 2024/1272 14.5.2024 UITVOERINGSBESLUIT (EU) 2024/1272 VAN DE COMMISSIE van 7 mei 2024 betreffende de verklaring dat het overdrachts- en overnameproces van het e-Codex-systeem is voltooid (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2022/850 van het Europees Parlement en de Raad van 30 mei 2022 betreffende een geautomatiseerd systeem voor de grensoverschrijdende elektronische gegevensuitwisseling op het gebied van justitiële samenwerking in civiele en strafzaken (e-Codex), en tot wijziging van Verordening (EU) 2018/1726 ( 1 ) , en met name artikel 10, lid 4, Overwegende hetgeen volgt: (1) Overeenkomstig Uitvoeringsbesluit (EU) 2022/2520 van de Commissie ( 2 ) moet er een overdrachts- en overnameproces plaatsvinden tussen de entiteit die e-Codex beheert en het Agentschap van de Europese Unie voor het operationeel beheer van grootschalige IT-systemen op het gebied van vrijheid, veiligheid en recht (eu-LISA). (2) De entiteit die het e-Codex-systeem beheert, heeft op 16 december 2022 bij eu-LISA een gemeenschappelijk overdrachtsdocument ingediend met een gedetailleerde regeling voor de overdracht van e-Codex, met inbegrip van de criteria voor een succesvol overdrachtsproces en de succesvolle voltooiing daarvan en de bijbehorende documentatie. (3) De entiteit die e-Codex beheert, heeft op 4 juli 2023 een overdrachtsverslag ingediend en eu-LISA heeft op 30 juni 2023 een overnameverslag ingediend. In die verslagen werd de stand van zaken met betrekking tot het overdrachts- en overnameproces beschreven. Op basis van deze verslagen heeft de Commissie in juli 2023 het Europees Parlement en de Raad geïnformeerd over het overdrachts- en overnameproces. (4) De overname van het e-Codex-systeem door eu-LISA mag pas plaatsvinden nadat de Commissie heeft verklaard dat het overdrachts- en overnameproces met succes is voltooid. (5) In het kader van haar rol als toezichthouder op het overdrachts- en overnameproces heeft de Commissie de entiteit die e-Codex beheert en eu-LISA geraadpleegd over de voortgang van het proces. De entiteit die e-Codex beheert en eu-LISA hebben de Commissie op 8 december 2023 gezamenlijk verzocht te verklaren dat het overdrachts- en overnameproces met succes is voltooid. De Commissie heeft gecontroleerd of aan de criteria voor een succesvolle overdracht en een succesvolle overname is voldaan. Op basis daarvan heeft de Commissie geconcludeerd dat eu-LISA gereed is om de formele verantwoordelijkheid voor het e-Codex-systeem op zich te nemen, HEEFT HET VOLGENDE BESLUIT VASTGESTELD: Artikel 1 1.   Het overdrachts- en overnameproces van het e-Codex-systeem is met succes voltooid. 2.   Eu-LISA neemt de verantwoordelijkheid voor het e-Codex-systeem over op 3 juni 2024. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 7 mei 2024. Voor de Commissie De voorzitter Ursula VON DER LEYEN ( 1 ) PB L 150 van 1.6.2022, blz. 1 , ELI: http://data.europa.eu/eli/reg/2022/850/oj) . ( 2 ) Uitvoeringsbesluit (EU) 2022/2520 van de Commissie van 20 december 2022 betreffende de specifieke regelingen voor het overdrachts- en overnameproces van e-Codex ( PB L 326 van 21.12.2022, blz. 34 , ELI: http://data.europa.eu/eli/dec_impl/2022/2520/oj ). ELI: http://data.europa.eu/eli/dec_impl/2024/1272/oj ISSN 1977-0758 (electronic edition)",
  "source": "EUR LEX"
}