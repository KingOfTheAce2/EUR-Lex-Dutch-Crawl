{
  "url": "http://www.w3.org/1999/xhtml\">",
  "content": "L_202403120NL.000101.fmx.xml Publicatieblad van de Europese Unie NL L-serie 2024/3120 17.12.2024 UITVOERINGSVERORDENING (EU) 2024/3120 VAN DE COMMISSIE van 16 december 2024 tot goedkeuring van een vrijstelling krachtens Verordening (EU) 2024/573 van het Europees Parlement en de Raad betreffende het gebruik van gefluoreerde broeikasgassen met een GWP van 150 of meer in mechanische cryogene vriezers (–150 o C) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2024/573 van het Europees Parlement en de Raad van 7 februari 2024 betreffende gefluoreerde broeikasgassen, tot wijziging van Richtlijn (EU) 2019/1937 en tot intrekking van Verordening (EU) nr. 517/2014 ( 1 ) , en met name artikel 11, lid 5, Overwegende hetgeen volgt: (1) Punt 4 van bijlage IV bij Verordening (EU) 2024/573 verbiedt met ingang van 1 januari 2025 het in de handel brengen van autonoom opererende koelingapparatuur, met uitzondering van chillers, die gefluoreerde broeikasgassen met een GWP van 150 of meer bevat, behalve indien dat nodig is om aan veiligheidseisen op het bedrijfsterrein te voldoen. (2) Overeenkomstig artikel 11, lid 5, van Verordening (EU) 2024/573 hebben de Nederlandse bevoegde autoriteiten op 15 mei 2024 een verzoek bij de Commissie ingediend tot goedkeuring van een vrijstelling op grond waarvan mechanische cryogene vriezers (–150 o C) die binnen het toepassingsgebied van punt 4 van bijlage IV bij Verordening (EU) 2024/573 vallen, in de Unie in de handel mogen worden gebracht. (3) Mechanische cryogene vriezers (–150 o C) worden gebruikt voor cryobewaring, namelijk de opslag van levende organismen, cellen en weefsels bij zeer lage temperaturen, en zijn bedoeld voor kritische toepassingen, voornamelijk op het gebied van wetenschap en gezondheidszorg. (4) In het vrijstellingsverzoek wordt gesteld dat mechanische cryogene vriezers (–150 °C) momenteel sterk afhankelijk zijn van gefluoreerde broeikasgassen met een GWP van meer dan 150 en dat het vinden van een alternatieve stof voor apparatuur met een dergelijke lage temperatuur zonder de veiligheid, de energie-efficiëntie en de betrouwbare prestaties van die apparatuur in gevaar te brengen, met veel technische uitdagingen gepaard gaat. Volledige betrouwbaarheid van dergelijke apparatuur is essentieel voor de bewaring. De ontwikkeling van apparatuur waarin alternatieve stoffen kunnen worden gebruikt, vergt meer tijd, gezien de wijzigingen in het ontwerp die nodig zijn om koelmiddelen met een GWP van minder dan 150 aan te passen, terwijl ook veiligheidsproblemen in verband met ontvlambare koelmiddelen moeten worden opgelost en de betrouwbaarheid moet worden gewaarborgd. Om te waarborgen dat alternatieven veilig worden gebruikt, en om de kosten op een evenredig niveau te houden, is tijd nodig om de overschakeling op koelmiddelen met een GWP-waarde van minder dan 150 te vergemakkelijken. Bovendien bestaat er ook een risico voor de beschikbaarheid van producten op de markt, indien fabrikanten van dergelijke apparatuur deze niet langer kunnen leveren. Indien geen vrijstelling wordt verleend, mag de uitvoer van dergelijke apparatuur overeenkomstig artikel 22, lid 3, van Verordening (EU) 2024/573 met ingang van 12 maart 2025 evenmin worden toegestaan. (5) Vanwege de complexiteit van de overschakeling op alternatieve koelmiddelen voor dergelijke soorten apparatuur wordt in het vrijstellingsverzoek om de maximumtermijn gevraagd die op grond van artikel 11, lid 5, van Verordening (EU) 2024/573 is toegestaan, namelijk vier jaar. (6) De Commissie heeft het door de Nederlandse bevoegde autoriteit ingediende verzoek beoordeeld en is van mening dat aan de voorwaarden van artikel 11, lid 5, punten a) en b), van Verordening (EU) 2024/573 is voldaan. De Commissie is ook van oordeel dat in dergelijke uitzonderlijke omstandigheden voldoende tijd moet worden gegeven om verstoring van de markt bij de levering van dergelijke essentiële apparatuur te voorkomen. De Commissie is van mening dat een periode van vier jaar in dit uitzonderlijke geval gerechtvaardigd zou zijn. (7) Aangezien het verbod op het in de Unie in de handel brengen van het in de vrijstelling bedoelde type apparatuur met ingang van 1 januari 2025 van toepassing is, moet deze verordening in werking treden op de dag na die van de bekendmaking ervan in het Publicatieblad van de Europese Unie . (8) De in deze verordening vervatte maatregelen zijn in overeenstemming met het advies van het bij artikel 34, lid 1, van Verordening (EU) 2024/573 opgerichte comité voor gefluoreerde broeikasgassen, HEEFT DE VOLGENDE VERORDENING VASTGESTELD: Artikel 1 In afwijking van punt 4 van bijlage IV bij Verordening (EU) 2024/573 is het in de handel brengen van de mechanische cryogene vriezers (–150 o C) die gefluoreerde broeikasgassen met een GWP van 150 of meer bevatten, van 1 januari 2025 tot en met 31 december 2028 toegestaan, mits zij overeenkomstig artikel 12, lid 2, van Verordening (EU) 2024/573 zijn geëtiketteerd. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2025. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 december 2024. Voor de Commissie De voorzitter Ursula VON DER LEYEN ( 1 ) PB L, 2024/573, 20.2.2024, ELI: http://data.europa.eu/eli/reg/2024/573/oj . ELI: http://data.europa.eu/eli/reg_impl/2024/3120/oj ISSN 1977-0758 (electronic edition)",
  "source": "EUR LEX"
}