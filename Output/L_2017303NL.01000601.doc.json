{
  "url": "http://www.w3.org/1999/xhtml\"><!--",
  "content": "L_2017303NL.01000601.xml 18.11.2017 NL Publicatieblad van de Europese Unie L 303/6 BESLUIT (EU) 2017/2105 VAN DE RAAD van 10 november 2017 betreffende het standpunt dat namens de Europese Unie moet worden ingenomen in het Handelscomité ten aanzien van de wijziging van bijlage XII bij de handelsovereenkomst tussen de Europese Unie en haar lidstaten, enerzijds, en Colombia en Peru, anderzijds, waarin de lijst is opgenomen met Colombiaanse aanbestedende diensten overeenkomstig de bepalingen van titel VI („Overheidsopdrachten”) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De handelsovereenkomst tussen de Europese Unie en haar lidstaten, enerzijds, en Colombia en Peru, anderzijds („de handelsovereenkomst”), wordt met Colombia sinds 1 augustus 2013 voorlopig toegepast ( 1 ) . (2) Krachtens artikel 14, leden 1 en 3, van de handelsovereenkomst kan het Handelscomité bij consensus besluiten vaststellen waarbij alleen de Unie en het desbetreffende overeenkomstsluitende Andesland (d.w.z. Colombia) betrokken zijn, mits de rechten en verplichtingen van de andere overeenkomstsluitende Andeslanden hierbij onverlet blijven. (3) Het Handelscomité zal tijdens zijn vierde vergadering op 24 november 2017 het besluit tot goedkeuring van de wijziging van aanhangsel 1, sectie A, subsectie 2, van bijlage XII („Overheidsopdrachten”) vaststellen. De wijziging betreft een verduidelijking van het toepassingsgebied van Colombiaanse lagereoverheidsdiensten voor aanbestedingen. De wijziging betreft de toevoeging van een aantekening bij subsectie 2 met betrekking tot het toepassingsgebied van de overheidsopdrachten van Colombia om te verduidelijken dat onder „aanbestedende diensten” alle lagereoverheidsdiensten voor openbare aanbestedingen vallen die niet van industriële of commerciële aard zijn. De Unie en Colombia zijn overeengekomen dat deze wijziging geen aanleiding geeft tot compenserende aanpassingen. (4) Het is passend het standpunt te bepalen dat namens de Unie moet worden ingenomen in het Handelscomité, aangezien het besluit voor de Unie bindend zal zijn, HEEFT HET VOLGENDE BESLUIT VASTGESTELD: Artikel 1 Het namens de Unie in het Handelscomité in te nemen standpunt is gebaseerd op het aan dit besluit gehechte ontwerpbesluit van het Handelscomité. Artikel 2 Dit besluit treedt in werking op de dag waarop het wordt vastgesteld. Artikel 3 Dit besluit is gericht tot de Commissie. Gedaan te Brussel, 10 november 2017. Voor de Raad De voorzitter U. PALO ( 1 ) Besluit 2012/735/EU van de Raad van 31 mei 2012 betreffende de ondertekening, namens de Unie, en de voorlopige toepassing van de Handelsovereenkomst tussen de Europese Unie en haar lidstaten, enerzijds, en Colombia en Peru, anderzijds ( PB L 354 van 21.12.2012, blz. 1 ). ONTWERP BESLUIT Nr. […]/2017 VAN HET HANDELSCOMITÉ EU-COLOMBIA-PERU van […] 2017 tot wijziging van aanhangsel 1 van bijlage XII („Overheidsopdrachten”) bij de handelsovereenkomst tussen de Europese Unie en haar lidstaten, enerzijds, en Colombia en Peru, anderzijds HET HANDELSCOMITÉ, Gezien de handelsovereenkomst tussen de Europese Unie („de Unie”) en haar lidstaten, enerzijds, en Colombia en Peru, anderzijds („de handelsovereenkomst”), en met name artikel 191; Overwegende hetgeen volgt: (1) In artikel 191 van de handelsovereenkomst zijn de procedures vastgesteld waarmee een partij het toepassingsgebied van titel VI van de handelsovereenkomst wat haar betreft kan wijzigen of rectificeren. (2) In aanhangsel 1, sectie A, subsectie 2, van bijlage XII („Overheidsopdrachten”) bij de handelsovereenkomst worden de Colombiaanse lagere-overheidsdiensten gespecificeerd waarvan de aanbestedingen onder titel VI vallen. (3) Na overleg tussen de Unie en Colombia over de uitvoering van de handelsovereenkomst heeft Colombia de Unie in kennis gesteld van zijn voornemen om een aantekening toe te voegen aan subsectie 2 om te verduidelijken dat onder „aanbestedende diensten” alle lagere-overheidsdiensten voor openbare aanbestedingen vallen die niet van industriële of commerciële aard zijn. De Unie en Colombia hebben overeenstemming bereikt over deze wijziging en zijn overeengekomen dat deze wijziging geen aanleiding geeft tot compenserende aanpassingen. (4) Om deze aantekening op te nemen, moet aanhangsel 1, sectie A, subsectie 2, van bijlage XII bij de handelsovereenkomst worden gewijzigd. Het besluit om de bijlage te wijzigen, kan overeenkomstig artikel 14, lid 3, van de handelsovereenkomst worden vastgesteld door het uit hoofde van de handelsovereenkomst door de Unie en Colombia („het desbetreffende ondertekenende Andesland”) ingestelde Handelscomité, aangezien het uitsluitend betrekking heeft op de bilaterale betrekkingen tussen hen, HEEFT HET VOLGENDE BESLUIT VASTGESTELD: Artikel 1 De aantekeningen bij aanhangsel 1, sectie A, subsectie 2, in bijlage XII („Overheidsopdrachten”) bij de handelsovereenkomst worden vervangen door: „Aantekeningen bij deze subsectie 1. Voor de toepassing van deze subsectie vallen onder „aanbestedende diensten” alle lagere-overheidsdiensten voor openbare aanbestedingen die niet van industriële of commerciële aard zijn. 2. Titel VI van deze overeenkomst is niet van toepassing op: a) aanbestedingen van voedingsmiddelen, agrarische grondstoffen/productiemiddelen, en levende dieren in verband met steunprogramma's voor de landbouw en voedingsmiddelenhulp; en b) aanbestedingen van goederen die zijn ingedeeld bij sectie 2 (voedings- en genotmiddelen; textiel, kleding en lederwaren) van de CPC, versie 1.0, voor programma's voor sociale bijstand.”. Artikel 2 De in artikel 1 vastgelegde wijziging brengt geen compenserende aanpassingen met zich mee, aangezien de wijziging het toepassingsgebied niet verkleint. Artikel 3 Dit besluit treedt in werking op de datum waarop het wordt vastgesteld. Gedaan te […], […] 2017. Voor het Handelscomité",
  "source": "EUR LEX"
}