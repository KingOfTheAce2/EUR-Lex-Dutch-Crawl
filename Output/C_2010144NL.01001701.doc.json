{
  "url": "http://www.w3.org/1999/xhtml\">",
  "content": "C_2010144NL.01001701.xml 3.6.2010 NL Publicatieblad van de Europese Unie C 144/17 ADVIES VAN DE RAAD over het geactualiseerde stabiliteitsprogramma van Slowakije voor de periode 2009-2012 2010/C 144/04 DE RAAD VAN DE EUROPESE UNIE, Gelet op het Verdrag betreffende de werking van de Europese Unie, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid ( 1 ) , en met name op artikel 5, lid 3, Gezien de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: (1) Op 26 april 2010 heeft de Raad het geactualiseerde stabiliteitsprogramma van Slowakije voor de periode 2009-2012 behandeld. (2) Met een gemiddelde reële bbp-groei van ruim 7 % over de periode 2003-2008 was Slowakije een van de best presterende EU-landen tijdens de fase van hoogconjunctuur. Doordat in die periode een gedegen macro-economisch beleid werd gevoerd, konden grote macro-economische onevenwichtigheden worden voorkomen, waardoor Slowakije in januari 2009 de euro kon invoeren. Door de grote openheid voor handel werd de Slowaakse economie echter hard geraakt door de crisis. Het reële bbp is naar schatting met 4,7 % gedaald in 2009 en de depreciatie van de valuta's van de buurlanden impliceerde een verdere appreciatie van de reële effectieve wisselkoers van de Slowaakse munt. Om de effecten van de crisis in te dammen, lieten de autoriteiten de automatische stabilisatoren ongehinderd hun werk doen. Tevens heeft het land, in overeenstemming met het Europees economisch herstelplan, in november 2008 en februari 2009 crisismaatregelen aangenomen (goed voor 0,5 % van het bbp in zowel 2009 als 2010). Aangezien in 2009 een overheidstekort van circa 6 % van het bbp werd verwacht, besloot de Raad op 2 december 2009 dat er een buitensporig tekort bestond en deed hij aanbevelingen om dat tekort uiterlijk in 2013 te corrigeren. Gezien de verzwakking van de buitenlandse concurrentiekracht van Slowakije wegens de tijdelijke depreciatie van de valuta's van de buurlanden en de toenemende begrotingsonevenwichtigheden tijdens de crisis zou een geloofwaardige en houdbare vermindering van het begrotingstekort de komende jaren een kernelement in de strategie van de regering moeten vormen. (3) Hoewel de in de context van de crisis geconstateerde daling van het feitelijke bbp vooral conjunctureel van aard is, is het niveau van de potentiële productie ook negatief beïnvloed. Daarnaast kan de crisis ook een negatief effect op de potentiële groei op middellange termijn sorteren als gevolg van lagere investeringen, een beperkte beschikbaarheid van kredieten en een stijgende structurele werkloosheid. Bovendien komt het effect van de economische crisis nog bij de negatieve gevolgen van de vergrijzing voor de potentiële productie en de houdbaarheid van de overheidsfinanciën. Tegen deze achtergrond is het van essentieel belang dat meer vaart wordt gezet achter de structurele hervormingen die erop gericht zijn de potentiële groei te ondersteunen. Voor Slowakije is het vooral belangrijk om hervormingen door te voeren ter vermindering van de regel- en lastendruk voor bedrijven en ter verbetering van de werking van de arbeidsmarkt en de kostenconcurrentiepositie ten opzichte van de handelspartners, onder meer door middel van loonmatiging. (4) In het macro-economische scenario dat aan het programma ten grondslag ligt, wordt uitgegaan van een reële bbp-groei van 1,9 % in 2010, 4,1 % in 2011 en 5,4 % in 2012. Afgaande op de thans beschikbare informatie ( 2 ) lijkt dit scenario voor 2010 op plausibele groeiverwachtingen en voor 2011 en 2012 op optimistische aannamen te zijn gebaseerd. Wat de prognoses voor de laatste programmajaren betreft, ziet het ernaar uit dat geen blijk wordt gegeven van de voorzichtigheid die bij budgettaire consolidatiestrategieën aan de dag dient te worden gelegd, zeker gezien de ongewoon grote onzekerheid waarmee de thans na de crisis heersende omstandigheden zijn omgeven. De inflatieprognose van het programma is consistent met het veronderstelde herstel en ligt voor 2011 ongeveer 1 procentpunt hoger dan in de najaarsprognoses 2009 van de diensten van de Commissie. In het programma wordt op een snellere daling van het werkloosheidspercentage gerekend dan in de najaarsprognoses. (5) In het programma wordt het overheidstekort in 2009 op 6,3 % van het bbp geraamd, tegen 2,3 % van het bbp in 2008. De ongehinderde werking van de automatische stabilisatoren in 2009 leidde tot een scherpe daling van de ontvangsten en een forse stijging van de sociale uitgaven. De stimuleringsmaatregelen die de regering in het kader van het Europees economisch herstelplan heeft genomen, hebben het tekort niet negatief beïnvloed, omdat ze zijn gefinancierd door verschuivingen van uitgaven binnen de begroting. In 2010 blijven sommige van de crisismaatregelen van kracht. In overeenstemming met de door de Raad bepleite exitstrategie is de regering met het oog op de correctie van het buitensporige tekort en het realiseren van een beter houdbare begrotingssituatie evenwel van plan in de beginjaren van de programmaperiode en reeds met ingang van 2010 de overheidsfinanciën te consolideren. (6) In het programma wordt gemikt op een overheidstekort van 5,5 % van het bbp in 2010. Verwacht wordt dat de uitgavenquote met 1,1 procentpunt van het bbp zal dalen als gevolg van besnoeiingen op de uitgaven voor goederen en diensten, een gematigde stijging van de ambtenarensalarissen en bezuinigingen in de overheidsinvesteringen. De ontvangstenquote zal naar verwachting met 0,3 procentpunt van het bbp dalen als gevolg van een tijdelijke verhoging van heffingskortingen en van aan werkenden toegekende voordelen en een daling van de dividenden van staatsondernemingen. De geplande maatregelen zullen het begrotingstekort naar verwachting met ongeveer 1 procentpunt van het bbp doen dalen. De begrotingsdoelstelling voor 2010 houdt een aanzienlijke verbetering met circa 1,25 procentpunt van het bbp in van het structurele saldo (dit is het conjunctuurgezuiverde saldo, ongerekend eenmalige en andere tijdelijke maatregelen), wat in de lijn ligt van de aanbeveling die de Raad in het kader van de buitensporigtekortprocedure heeft gedaan. (7) Het hoofddoel van de begrotingsstrategie van het programma is het begrotingstekort tot 3 % van het bbp terug te dringen in 2012, een jaar eerder dan de Raad in het kader van de buitensporigtekortprocedure heeft aanbevolen. Het nominale tekort zal naar verwachting dalen van 5,5 % van het bbp in 2010 tot 4,2 % en 3,0 % van het bbp in respectievelijk 2011 en 2012. Tweederde van de tekortreductie tussen 2010 en 2012 zou het gevolg zijn van een naar voren gehaalde structurele verbetering (als gemeten op basis van de in het programma voorkomende informatie waarop de algemeen aanvaarde methode is toegepast); het resterende derde deel zou het gevolg zijn van gunstige conjuncturele ontwikkelingen. De voornaamste drijvende krachten achter de structurele verbetering zijn aanzienlijke geplande bezuinigingen in de overheidsconsumptie en de kapitaaluitgaven. Volgens het programma zou de gemiddelde jaarlijkse budgettaire consolidatie-inspanning in de jaren 2010-2012, herberekend volgens de algemeen aanvaarde methode, circa 1 % van het bbp bedragen, wat in de lijn ligt van de aanbeveling die de Raad in het kader van de buitensporigtekortprocedure heeft gedaan. Het is de bedoeling dat de consolidatie in de jaren na 2012 worden voortgezet teneinde vorderingen te maken in de richting van de middellangetermijndoelstelling (MTD), namelijk een sluitende begroting in structurele termen. Gezien de laatste projecties en het schuldniveau sluit de MTD meer dan voldoende aan bij de doelstellingen van het pact. In het programma wordt er echter niet naar gestreefd de MTD binnen de programmaperiode te verwezenlijken. (8) De begrotingsresultaten voor 2010 kunnen iets slechter uitvallen dan waarop in het programma wordt gerekend. Er is vooral sprake van onzekerheden aan de uitgavenzijde, waar sommige maatregelen (bijvoorbeeld een reductie van de uitgaven voor goederen en diensten) wellicht niet de verwachte bezuinigingen zullen opleveren. Bovendien lijkt de prognose voor het saldo van de lokale overheden optimistisch, gezien het verwachte effect van de crisis op de inkomsten van deze entiteiten in 2010. Voor de laatste programmajaren zijn de begrotingsdoelstellingen met grotere onzekerheden omgeven. Meer in het bijzonder is het programma voor 2011 en 2012 op optimistische macro-economische aannamen gebaseerd, wat betekent dat tegenvallers aan de ontvangstenzijde mogelijk zijn. Daarenboven zullen de voorgenomen maatregelen aan de uitgavenzijde, en dan vooral die welke met de verlaging van de overheidsconsumptie samenhangen, nader moeten worden gespecificeerd om het consolidatieplan geloofwaardiger te maken. (9) Volgens het stabiliteitsprogramma steeg de bruto overheidsschuld van 27,7 % van het bbp in 2008 tot 37,1 % van het bbp in 2009. Die stijging is toe te schrijven aan het hoge tekort en de forse krimp van het reële bbp in 2009. De schuldquote blijft weliswaar ruim onder de referentiewaarde van het Verdrag, maar zal naar verwachting in 2010 verder toenemen en in 2011 42,5 % van het bbp bedragen, waarna zij in 2012 iets zou dalen tot 42,2 % van het bbp. De schuldquote zal zich vooral na 2010 wellicht minder gunstig ontwikkelen dan in het programma wordt aangenomen vanwege de voor de begrotingsconsolidatie gesignaleerde risico’s, die worden verergerd door het feit dat de bbp-groei een minder gunstige ontwikkeling te zien kan geven dan in het programma wordt aangenomen. (10) Uit schuldprojecties op middellange termijn waarbij wordt aangenomen dat de bbp-groei en de belastingquote geleidelijk naar het niveau van vóór de crisis terugkeren en die de verwachte verhoging van leeftijdgerelateerde uitgaven omvatten, blijkt dat de in het programma geplande begrotingsstrategie op zich en zonder verdere beleidswijziging niet zou volstaan om de schuldquote in 2020 te stabiliseren. (11) Van de vergrijzing gaat een iets groter langetermijneffect op de begroting uit dan gemiddeld in de EU het geval is, met name vanwege een vrij forse stijging van de pensioenuitgaven in de komende decennia. De budgettaire gevolgen van de vergrijzing voor het houdbaarheidstekort worden bovendien nog verergerd door de begrotingssituatie in 2009. Het realiseren van hogere primaire overschotten op middellange termijn, het doorvoeren van structurele hervormingen, zoals in het programma wordt gepland, en het hervormen van de pensioenstelsels zouden bijdragen tot het verkleinen van de risico's voor de houdbaarheid van de overheidsfinanciën, die in het houdbaarheidsverslag 2009 van de Commissie ( 3 ) als groot werden aangemerkt. (12) Het Slowaakse begrotingsbeleid is gebaseerd op een welomschreven en gedetailleerd driejarig begrotingskader. Dat neemt evenwel niet weg dat de uitgavendoelstellingen op middellange termijn grotendeels indicatief zijn en doorgaans ingrijpend worden herzien, wat op termijn de geloofwaardigheid ervan ondermijnt. In het geactualiseerde stabiliteitsprogramma van 2010 wordt voorgesteld het kader te versterken door meerjarige uitgavenplafonds in te voeren die voor een groter deel van de overheidsfinanciën zouden gelden. Er zou in ontsnappingsclausules worden voorzien ingeval er zich negatieve economische schokken voordoen. In het programma wordt ook voorgesteld om via constitutioneel recht een bovengrens voor de overheidsschuld vast te stellen en om de controle op de uitvoering van de begroting gedurende het jaar te verbeteren. Die inspanningen om de institutionele opzet van de overheidsfinanciën te versterken, zijn welkom en verdienen aanmoediging. Omdat de voorstellen echter nog in een pril stadium verkeren, moeten ze eerder als aanvullende inspanningen worden gezien en niet als stuwende krachten van de budgettaire consolidatiestrategie. (13) De samenstelling van de overheidsuitgaven in Slowakije is voor verbetering vatbaar. Het aandeel van de overheidsinvesteringen in de totale overheidsuitgaven is laag in vergelijking met de buurlanden (2 % van het bbp). De uitgaven voor O&O, onderwijs en milieubescherming zijn laag, zowel naar EU-maatstaven als ten opzichte van vergelijkbare landen in de regio. Tegen die achtergrond is de over de programmahorizon geplande reductie van de investeringsuitgaven een bron van zorg. Een dergelijke reductie is immers houdbaar noch wenselijk in een economie die een inhaalproces doormaakt zoals Slowakije. Het programma voorziet in verschillende maatregelen om de doelmatigheid van de overheid te vergroten, zoals onder meer een reorganisatie van de centrale overheidsdiensten via een samenvoeging van ministeries, een centralisatie van de overheidsopdrachten en van het beheer van staatseigendommen, alsook een beter gebruik van informatietechnologieën door de overheidsdiensten. Hoewel deze maatregelen nog in de kinderschoenen staan, vormen zij wel een stap in de goede richting. (14) Al bij al is de in het programma uitgestippelde begrotingsstrategie in 2010 in overeenstemming met de aanbevelingen die de Raad overeenkomstig artikel 126, lid 7, heeft gedaan. Vanaf 2011 bestaan er risico's dat het in het programma beschreven ambitieuze consolidatiepad niet wordt gerealiseerd. Het is dan ook mogelijk dat de begrotingsstrategie niet geheel spoort met de aanbevelingen van de Raad overeenkomstig artikel 126, lid 7. In het programma wordt een ambitieus plan gepresenteerd om het begrotingstekort terug te dringen van 6,3 % van het bbp in 2009 tot 3,0 % van het bbp in 2012, een jaar eerder dan de door de Raad vastgestelde uiterste termijn van 2013. Indien de begrotingsdoelstelling voor 2010 wordt gerealiseerd, dan zou dat een verbetering van het structurele saldo met ongeveer 1,25 procentpunt van het bbp inhouden. De voorspelde gemiddelde jaarlijkse structurele inspanning van ongeveer 1 % van het bbp voor de periode 2010-2012 ligt in de lijn van de aanbeveling die de Raad in het kader van de buitensporigtekortprocedure heeft gedaan. De ontvangsten- en uitgavendoelstellingen zijn echter vooral in 2011 en 2012 aan risico's onderhevig. Voor die jaren lijken de macro-economische aannamen immers aan de hoge kant. Voorts zullen de in het programma opgenomen maatregelen nader moeten worden gespecificeerd om het consolidatieplan geloofwaardiger te maken. (15) Wat de in de gedragscode voor stabiliteits- en convergentieprogramma's gespecificeerde gegevensvereisten betreft, vertoont het programma een aantal lacunes in de verplichte en facultatieve gegevens ( 4 ) . In de aanbevelingen die de Raad op 2 december 2009 overeenkomstig artikel 126, lid 7, heeft gedaan om aan de buitensporigtekortsituatie een einde te maken, wordt Slowakije tevens verzocht in een apart hoofdstuk in de geactualiseerde stabiliteitsprogramma's verslag uit te brengen over de vorderingen die bij de uitvoering van de aanbevelingen van de Raad zijn gemaakt. In het programma wordt aan die aanbeveling gevolg gegeven. De algehele conclusie luidt dat de in het programma uitgestippelde begrotingsstrategie grotendeels aansluit bij de aanbeveling die de Raad in het kader van de buitensporigtekortprocedure heeft gedaan. Met de strategie wordt een omvangrijke, versneld doorgevoerde begrotingsconsolidatie beoogd teneinde het tekort al in 2012 tot minder dan 3 % van het bbp terug te dringen, een jaar eerder dan de door de Raad vastgestelde uiterste termijn, hetgeen prijzenswaardig is. De begrotingsprojecties zijn vanwege de optimistische groeiverwachtingen voor de latere programmajaren echter aan risico's onderhevig en er kunnen meer specifieke maatregelen vereist blijken om de geplande besparingen aan de uitgavenzijde te realiseren. De voornemens om het begrotingskader te versterken zijn welkom, maar dienen door concrete acties te worden gevolgd. In het licht van de bovenstaande evaluatie en ook gezien de aanbeveling overeenkomstig artikel 126, lid 7, VWEU van 2 december 2009 wordt Slowakije verzocht om: i) de tekortverminderende maatregelen voor 2010 uit te voeren zoals deze in de begroting zijn gepland en het consolidatiepad voor de daaropvolgende jaren te onderbouwen met specifieke maatregelen om te garanderen dat het buitensporige tekort zo mogelijk in 2012 en uiterlijk in 2013 is gecorrigeerd; ii) de hervormingen van het pensioenstelsel voor te zetten teneinde de houdbaarheid van de overheidsfinanciën te waarborgen; iii) de voorgenomen maatregelen met het oog op de verdere versterking van het begrotingskader ten uitvoer te leggen, en met name bindende meerjarige uitgavenplafonds in te voeren. Vergelijking van de belangrijkste macro-economische en budgettaire prognoses 2008 2009 2010 2011 2012 Reëel bbp (% verandering) SP jan 2010 6,4 –5,7 1,9 4,1 5,4 COM nov 2009 6,4 –5,8 1,9 2,6 n.b. CP apr 2009 6,4 2,4 3,6 4,5 n.b. HICP-inflatie (%) SP jan 2010 3,9 1,2 2,6 3,7 4,1 COM nov 2009 3,9 1,1 1,9 2,5 n.b. CP apr 2009 3,9 2,2 3,6 4,1 n.b. Output gap ( 5 ) (% van het potentiële bbp) SP jan 2010 8,9 –1,1 –2,9 –3,0 –1,0 COM nov 2009 ( 6 ) 9,2 –0,8 –2,1 –3,0 n.b. CP apr 2009 6,5 3,5 1,7 1,0 n.b. Netto financieringsoverschot/-tekort t.o.v. het buitenland (% van het bbp) SP jan 2010 –5,3 –4,2 –3,2 –2,7 –1,9 COM nov 2009 –5,6 –4,8 –4,3 –4,2 n.b. CP apr 2009 –5,8 –4,2 –2,9 –2,6 n.b. Overheidsontvangsten (% van het bbp) SP jan 2010 32,5 32,8 32,5 32,3 31,7 COM nov 2009 32,5 31,3 31,4 31,4 n.b. CP apr 2009 33,4 32,1 31,6 31,8 n.b. Overheidsuitgaven (% van het bbp) SP jan 2010 34,8 39,1 38,0 36,5 34,7 COM nov 2009 34,8 37,5 37,5 36,9 n.b. CP apr 2009 35,6 35,1 34,5 34,1 n.b. Overheidssaldo (% van het bbp) SP jan 2010 –2,3 –6,3 –5,5 –4,2 –3,0 COM nov 2009 –2,3 –6,3 –6,0 –5,5 n.b. CP apr 2009 –2,2 –3,0 –2,9 –2,2 n.b. Primair saldo (% van het bbp) SP jan 2010 –1,1 –4,5 –3,6 –2,3 –1,1 COM nov 2009 –1,1 –5,0 –4,7 –4,1 n.b. CP apr 2009 –0,9 –1,7 –1,7 –1,0 n.b. Conjunctuurgezuiverd saldo ( 5 ) (% van het bbp) SP jan 2010 –4,9 –6,0 –4,7 –3,3 –2,7 COM nov 2009 –5,0 –6,0 –5,4 –4,6 n.b. CP apr 2009 –4,1 –4,0 –3,4 –2,5 n.b. Structureel saldo ( 7 ) (% van het bbp) SP jan 2010 –4,2 –6,0 –4,7 –3,3 –2,7 COM nov 2009 –5,2 –6,2 –5,4 –4,6 n.b. CP apr 2009 –3,8 –4,4 –3,5 –2,6 n.b. Bruto overheidsschuld (% van het bbp) SP jan 2010 27,7 37,1 40,8 42,5 42,2 COM nov 2009 27,7 34,6 39,2 42,7 n.b. CP apr 2009 27,6 31,4 32,7 32,7 n.b. Stabiliteitsprogramma (SP); najaarsprognoses 2009 van de diensten van de Commissie (COM); berekening van de diensten van de Commissie. ( 1 ) PB L 209 van 2.8.1997, blz. 1 . De documenten waarnaar in deze tekst wordt verwezen, zijn te vinden op: http://ec.europa.eu/economy_finance/sgp/index_nl.htm ( 2 ) Bij de beoordeling wordt met name rekening gehouden met de najaarsprognoses 2009 van de diensten van de Commissie, maar ook met andere informatie die sindsdien beschikbaar is gekomen. ( 3 ) In zijn conclusies van 10 november 2009 over de houdbaarheid van de overheidsfinanciën „roept de Raad de lidstaten op in hun komende stabiliteits- en convergentieprogramma's op houdbaarheid gerichte strategieën centraal te stellen” en verzoekt hij voorts „de Commissie om, tezamen met het Comité voor de economische politiek en het Economisch en Financieel Comité, nog voor het volgende houdbaarheidsverslag de methodes ter beoordeling van de langetermijnhoudbaarheid van de overheidsfinanciën nader uit te werken”. Het volgende houdbaarheidsverslag is voor 2012 gepland. ( 4 ) Met name de gegevens over voorraadveranderingen en nettoverwerving van kostbaarheden ontbreken. ( 5 ) In de programma's vermelde output gaps en conjunctuurgezuiverde saldi, zoals herberekend door de diensten van de Commissie op basis van de in de programma's voorkomende informatie. ( 6 ) Op basis van een geraamde potentiële groei van achtereenvolgens 4,7 %, 3,6 %, 3,2 % en 3,6 % in de periode 2008-2011. ( 7 ) Conjunctuurgezuiverd saldo, ongerekend eenmalige en andere tijdelijke maatregelen. De eenmalige en andere tijdelijke maatregelen hebben volgens het meest recente programma een tekortverhogend effect van 0,7 % van het bbp in 2008 en volgens de najaarsprognoses 2009 van de diensten van de Commissie een tekortverlagend effect van 0,2 % van het bbp in zowel 2008 als 2009. Bronnen: Stabiliteitsprogramma (SP); najaarsprognoses 2009 van de diensten van de Commissie (COM); berekening van de diensten van de Commissie.",
  "source": "EUR LEX"
}