{
  "url": "http://www.w3.org/1999/xhtml\">",
  "content": "L_2021213NL.01000101.xml 16.6.2021 NL Publicatieblad van de Europese Unie L 213/1 GEDELEGEERDE VERORDENING (EU) 2021/962 VAN DE COMMISSIE van 6 mei 2021 tot verlenging van de in artikel 89, lid 1, eerste alinea, van Verordening (EU) nr. 648/2012 van het Europees Parlement en de Raad vastgestelde overgangsperiode (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( 1 ) , en met name artikel 85, lid 2, derde alinea, Overwegende hetgeen volgt: (1) In artikel 89, lid 1, van Verordening (EU) nr. 648/2012 is bepaald dat tijdens een overgangsperiode tot en met 18 juni 2021, de in artikel 4 van die verordening vastgestelde clearingverplichting niet van toepassing is op otc-derivatencontracten waarvan objectief kan worden aangetoond dat ze beleggingsrisico’s verminderen die rechtstreeks met de financiële solvabiliteit van pensioenregelingen verband houden, noch op entiteiten die zijn opgericht met als doel de leden van pensioenregelingen te compenseren wanneer een pensioenregeling in gebreke blijft. Die overgangsperiode is ingevoerd om de negatieve gevolgen van centrale clearing van derivatencontracten voor het pensioeninkomen van toekomstige gepensioneerden te vermijden en om tijd te bieden om haalbare oplossingen te ontwikkelen voor de overdracht door pensioenregelingen van contanten en andere zekerheden dan contanten als variatiemarge. (2) In artikel 85, lid 2, derde alinea, van Verordening (EU) nr. 648/2012 verleent de Commissie de bevoegdheid die overgangsperiode tweemaal te verlengen, telkens met een jaar, indien de Commissie concludeert dat nog geen dergelijke haalbare oplossingen zijn ontwikkeld en dat de negatieve gevolgen van het centraal clearen van derivatencontracten voor het pensioeninkomen van toekomstige gepensioneerden ongewijzigd zijn. Artikel 85, lid 2, eerste alinea, van die verordening verplicht de Commissie tot de laatste verlenging van de overgangsperiode jaarlijks een verslag op te stellen waarin wordt beoordeeld of dergelijke haalbare technische oplossingen zijn ontwikkeld en of er maatregelen moeten worden vastgesteld om die haalbare technische oplossingen te faciliteren. (3) De Commissie heeft haar eerste verslag ( 2 ) aangenomen op 23 september 2020. In dat verslag werd onderstreept dat de marktdeelnemers in de loop der jaren inspanningen hebben geleverd om dergelijke haalbare technische oplossingen te ontwikkelen en dat sommige pensioenregelingen op vrijwillige basis zijn begonnen met de centrale clearing van een deel van hun derivaten. Het besluit van het verslag luidt dat de belangrijkste resterende uitdaging voor de pensioenregelingen erin bestaat dat zij variatiemarge in contanten moeten stellen in gespannen marktomstandigheden, wanneer CTP’s hen om aanzienlijke bedragen aan variatiemarge kunnen verzoeken. (4) Artikel 85, lid 2, tweede alinea, van Verordening (EU) nr. 648/2012 verplicht ook de Europese Autoriteit voor effecten en markten (ESMA), in samenwerking met de Europese Autoriteit voor verzekeringen en bedrijfspensioenen (Eiopa), de Europese Bankautoriteit (EBA) en het Europees Comité voor systeemrisico’s (ESRB), jaarlijks bij de Commissie een verslag in te dienen waarin onder meer wordt beoordeeld of de CTP’s, de clearingleden en de pensioenregelingen passende inspanningen hebben geleverd en haalbare technische oplossingen hebben ontwikkeld ter bevordering van de deelname van dergelijke regelingen aan centrale clearing door het storten van contanten en andere zekerheden dan contanten als variatiemarge, met inbegrip van de gevolgen van die oplossingen voor de liquiditeit van de markt en procyclische effecten en de mogelijke juridische en andere implicaties daarvan. De ESMA heeft in haar verslag van 17 december 2020 geconcludeerd dat in de afgelopen jaren door de belanghebbenden enkele oplossingen voor de uitdagingen van pensioenregelingen zijn onderzocht, die samen de pensioenregelingen zouden kunnen ondersteunen, zowel in normale als in gespannen omstandigheden. De ESMA kwam echter ook tot de conclusie dat die oplossingen verder moeten worden ontwikkeld, of in bepaalde gevallen gepaard moeten gaan met wijzigingen in de regelgeving. De ESMA is daarom van mening dat de verlenging van de overgangsperiode met één jaar noodzakelijk is. (5) Rekening houdend met het verslag van de ESMA is de Commissie van oordeel dat het inderdaad noodzakelijk is de overgangsperiode met één jaar te verlengen opdat de voorgenomen oplossingen kunnen rijpen en verder kunnen worden verfijnd. (6) De in artikel 89, lid 1, van Verordening (EU) nr. 648/2012 vastgelegde overgangsperiode moet derhalve worden verlengd. (7) Deze verordening moet met spoed in werking treden opdat de bestaande overgangsperiode wordt verlengd voordat of zo spoedig mogelijk nadat zij is verstreken. Een latere inwerkingtreding zou voor pensioenregelingen leiden tot rechtsonzekerheid ten aanzien van de vraag of zij zich moeten beginnen voor te bereiden op aanstaande clearingverplichtingen, HEEFT DE VOLGENDE VERORDENING VASTGESTELD: Artikel 1 De in artikel 89, lid 1, eerste alinea, van Verordening (EU) nr. 648/2012 vastgestelde overgangsperiode wordt verlengd tot en met 18 juni 2022. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 6 mei 2021. Voor de Commissie De voorzitter Ursula VON DER LEYEN ( 1 ) PB L 201 van 27.7.2012, blz. 1 . ( 2 ) Verslag van de Commissie aan het Europees Parlement en de Raad op grond van artikel 85, lid 2, van Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters, zoals gewijzigd bij Verordening (EU) 2019/834, waarbij wordt beoordeeld of er haalbare technische oplossingen zijn ontwikkeld voor het overdragen door pensioenregelingen van contanten en andere zekerheden dan contanten als variatiemarges en of er behoefte is aan maatregelen om die haalbare technische oplossingen te faciliteren (COM(2020) 574 final van 23 september 2020).",
  "source": "EUR LEX"
}