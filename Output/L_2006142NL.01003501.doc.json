{
  "url": "http://www.w3.org/1999/xhtml\">",
  "content": "L_2006142NL.01003501.xml 30.5.2006 NL Publicatieblad van de Europese Unie L 142/35 BESCHIKKING VAN DE COMMISSIE van 23 mei 2006 Afwijking van bepaalde voorschriften van Richtlijn 2003/54/EG in het geval van Madeira (Kennisgeving geschied onder nummer C(2006) 2008) (Slechts de tekst in de Portugese taal is authentiek) (2006/375/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 2003/54/EG van het Europees Parlement en de Raad van 26 juni 2003 betreffende gemeenschappelijke regels voor de interne markt voor elektriciteit en houdende intrekking van Richtlijn 96/92/EG ( 1 ) , en met name op artikel 26, lid 1, Overwegende hetgeen volgt: (1) Artikel 26, lid 1, van Richtlijn 2003/54/EG bepaalt dat lidstaten die na de inwerkingtreding van deze richtlijn kunnen aantonen dat zich wezenlijke beheersproblemen voordoen voor hun kleine geïsoleerde netten, om afwijkingen kunnen vragen van de desbetreffende bepalingen van de hoofdstukken IV, V, VI en VII, alsmede, voor geïsoleerde microsystemen, van hoofdstuk III met het oog op het aanpassen, verbeteren en vergroten van de bestaande capaciteit. De Commissie kan hun die afwijkingen toestaan. (2) Portugal legde de Commissie op 18 augustus 2005 een verzoek voor om, wat de eilandengroep Madeira betreft, voor onbepaalde tijd te worden ontheven van de verplichting te voldoen aan het bepaalde in de hoofdstukken III, IV, V, VI en VII uit hoofde van artikel 26, lid 1, van Richtlijn 2003/54/EG. (3) De eilandengroep Madeira geldt als een „geïsoleerd micronet” als gedefinieerd in artikel 2, lid 27, van Richtlijn 2003/54/EG. (4) De bijzondere kenmerken van de eilandengroep Madeira, nl. de afgelegen ligging, het insulaire karakter, de geringe landoppervlakte, de moeilijke topografie en het klimaat, hebben erkenning gevonden in artikel 299, lid 2, van het EG-Verdrag. (5) De aan het verzoek van Portugal gehechte documenten tonen genoegzaam aan dat een op concurrentie gebaseerde elektriciteitsmarkt een onmogelijk te bereiken of onpraktische doelstelling is, gezien het zeer lage productieniveau en het feit dat de eilanden in kwestie ook van elkaar geïsoleerd zijn. In een dermate klein systeem is het dikwijls niet mogelijk meer dan één opwekkingsfaciliteit per eiland te hebben, hetgeen de aanwezigheid van concurrerende stroomleveranciers zeer onpraktisch maakt. Gezien de geringe omvang van de markt zijn vergunningsaanvragen of inschrijvingen op aanbestedingen door concurrenten niet waarschijnlijk; in deze omstandigheden prevaleren overwegingen van voorzieningscontinuïteit en -kwaliteit Aangezien het verder aan een hoogspanningstransmissiesysteem ontbreekt, en er van concurrentie in het productieproces geen sprake is, verliezen de vereisten van de richtlijn betreffende scheidingsvoorschriften inzake distributiesystemen hun wettige grond. Dezelfde overwegingen gelden voor de toegang van derden tot het systeem. (6) De Commissie heeft het Portugese verzoek op zijn gegrondheid beoordeeld en heeft zich ervan vergewist dat de afwijking en de voorwaarden voor de toepassing hiervan de verwezenlijking van de doelstellingen van de richtlijn niet in de weg zullen staan. (7) Wel moet rekening worden gehouden met mogelijke technologische ontwikkelingen op de middellange en lange termijn die aanzienlijke veranderingen teweeg kunnen brengen. (8) De Commissie heeft alle lidstaten geraadpleegd als voorgeschreven bij artikel 26, lid 1, van Richtlijn 2003/54/EG, HEEFT DE VOLGENDE BESCHIKKING GEGEVEN: Artikel 1 Een afwijking van de desbetreffende bepalingen van de hoofdstukken IV, V, VI en VII, alsmede van hoofdstuk III met het oog op het aanpassen, verbeteren en vergroten van de bestaande capaciteit wordt toegestaan aan de Republiek Portugal voor de eilandengroep Madeira. Artikel 2 De nationale autoriteiten van Portugal volgen de ontwikkelingen in de elektriciteitssector van Madeira en brengen de Commissie verslag uit over enigerlei beduidende veranderingen in de sector die een herevaluatie van de toegestane afwijking noodzakelijk kunnen maken. Uiterlijk op 31 december 2010, en vervolgens om de vier jaar, wordt een algemeen verslag ingediend. Artikel 3 Deze afwijking is geldig voor onbepaalde tijd. Zij kan door de Commissie worden geherevalueerd indien zich in de elektriciteitssector van Madeira beduidende veranderingen voordoen. Artikel 4 Deze beschikking is gericht tot de Republiek Portugal. Gedaan te Brussel, 23 mei 2006. Voor de Commissie Andris PIEBALGS Lid van de Commissie ( 1 ) PL L 176 van 15.7.2003, blz. 37 .",
  "source": "EUR LEX"
}