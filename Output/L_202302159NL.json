{
  "url": "http://www.w3.org/1999/xhtml\">",
  "content": "L_202302159NL.000101.fmx.xml Publicatieblad van de Europese Unie NL Serie L 2023/2159 18.10.2023 UITVOERINGSVERORDENING (EU) 2023/2159 VAN DE COMMISSIE van 17 oktober 2023 tot aanvaarding van een verzoek om behandeling als nieuwe producent-exporteur met betrekking tot de definitieve antidumpingmaatregelen die zijn ingesteld ten aanzien van de invoer van bepaalde soorten ijzeren of stalen bevestigingsmiddelen van oorsprong uit de Volksrepubliek China, en tot wijziging van Uitvoeringsverordening (EU) 2022/191 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (“de basisverordening”), Gezien Uitvoeringsverordening (EU) 2022/191 van de Commissie van 16 februari 2022 tot instelling van een definitief antidumpingrecht op bepaalde soorten ijzeren of stalen bevestigingsmiddelen van oorsprong uit de Volksrepubliek China ( 2 ) (“de oorspronkelijke verordening”), en met name artikel 2, Overwegende hetgeen volgt: 1. GELDENDE MAATREGELEN (1) Op 16 februari 2022 heeft de Commissie bij de oorspronkelijke verordening een definitief antidumpingrecht ingesteld op bepaalde soorten ijzeren of stalen bevestigingsmiddelen van oorsprong uit de Volksrepubliek China (“het betrokken product”). (2) Op 23 mei 2022 heeft de Commissie de oorspronkelijke verordening gewijzigd bij Uitvoeringsverordening (EU) 2022/807 ( 3 ) . (3) In het kader van het oorspronkelijke onderzoek werd overeenkomstig artikel 17 van de basisverordening een steekproef van de producenten-exporteurs in de Volksrepubliek China (“de VRC”) samengesteld. (4) De Commissie had voor de in de steekproef opgenomen producenten-exporteurs uit de VRC individuele antidumpingrechten variërend van 22,1 % tot 48,8 % op het betrokken product ingesteld. Voor de medewerkende producenten-exporteurs die niet in de steekproef waren opgenomen, werd een recht van 39,6 % ingesteld. De bijlage bij de oorspronkelijke verordening bevat een lijst van de niet in de steekproef opgenomen medewerkende producenten-exporteurs. Voorts werd een voor het gehele land geldend recht van 86,5 % ingesteld op het betrokken product dat werd geproduceerd door ondernemingen in de VRC die zich niet kenbaar hadden gemaakt of die niet aan het onderzoek hadden meegewerkt. (5) Volgens artikel 2 van de oorspronkelijke verordening kan de bijlage bij die verordening worden gewijzigd door een nieuwe producent-exporteur te onderwerpen aan het recht voor niet in de steekproef opgenomen medewerkende ondernemingen, te weten het recht van 39,6 %, wanneer die nieuwe producent-exporteur in de VRC ten genoegen van de Commissie aantoont dat: a) hij het betrokken product gedurende het onderzoektijdvak waarop de maatregelen zijn gebaseerd, d.w.z. van 1 juli 2019 tot en met 30 juni 2020 (“het tijdvak van het oorspronkelijke onderzoek”), niet naar de Unie heeft uitgevoerd; b) hij niet verbonden is met een exporteur of producent in de VRC voor wie de bij de oorspronkelijke verordening ingestelde antidumpingmaatregelen gelden en die aan het oorspronkelijke onderzoek heeft meegewerkt of had kunnen meewerken, en c) hij het betrokken product na het verstrijken van het tijdvak van het oorspronkelijke onderzoek daadwerkelijk naar de Unie heeft uitgevoerd of een onherroepelijke contractuele verplichting is aangegaan om een aanzienlijke hoeveelheid van dit product naar de Unie uit te voeren. 2. VERZOEK OM BEHANDELING ALS NIEUWE PRODUCENT-EXPORTEUR (6) Op 27 juli 2022 heeft de onderneming Ningbo Londex Industrial Co., Ltd (“Londex” of “de indiener van het verzoek”) bij de Commissie een verzoek ingediend om behandeling als nieuwe producent-exporteur (“BNPE”) en bijgevolg om toepassing van het recht dat geldt voor de niet in de steekproef opgenomen medewerkende ondernemingen in de VRC, namelijk 39,6 %, op grond dat zou zijn voldaan aan de drie voorwaarden van artikel 2 van de oorspronkelijke Verordening (“de BNPE-voorwaarden”). (7) Om te bepalen of de indiener van het verzoek voldeed aan de voorwaarden voor een BNPE zoals vastgelegd in artikel 2 van de oorspronkelijke verordening, heeft de Commissie de indiener van het verzoek eerst een vragenlijst toegezonden met het verzoek aan te tonen dat hij aan die voorwaarden voldeed. (8) Na de antwoorden op de vragenlijst te hebben geanalyseerd, heeft de Commissie om verdere informatie en bewijsmateriaal verzocht, die door de indiener van het verzoek werden verstrekt. (9) De Commissie heeft alle gegevens gecontroleerd die zij nodig achtte om vast te stellen of de indiener van het verzoek aan de BNPE-voorwaarden voldeed. Daartoe heeft de Commissie het door de indiener van het verzoek overgelegde bewijsmateriaal geanalyseerd, de onlinedatabank Orbis ( 4 ) geraadpleegd en een kruiscontrole op afstand met de aanvrager gehouden. Tegelijkertijd heeft de Commissie de bedrijfstak van de Unie geïnformeerd over het verzoek van de indiener en deze verzocht indien nodig opmerkingen in te dienen. De bedrijfstak van de Unie heeft opmerkingen ingediend over de naleving van de voorwaarde van artikel 2, punt a), van de oorspronkelijke verordening door de indiener van het verzoek. 3. ANALYSE VAN HET VERZOEK (10) Wat de eerste BNPE-voorwaarde betreft, namelijk dat de indiener van het verzoek het betrokken product in het tijdvak van het oorspronkelijke onderzoek niet naar de Unie heeft uitgevoerd, heeft de Commissie vastgesteld dat de indiener van het verzoek het betrokken product in dat tijdvak inderdaad niet naar de Unie heeft uitgevoerd. Londex is opgericht in december 2005 en heeft sinds haar oprichting andere producten dan het betrokken product uitgevoerd. Alle uitvoer in het tijdvak van het oorspronkelijke onderzoek werd gecontroleerd en er is daarbij geen bewijsmateriaal gevonden dat wees op mogelijke uitvoer van het betrokken product naar de Unie. Meer in het bijzonder bevat het verkoopgrootboek van de onderneming geen gegevens over uitvoertransacties van het betrokken product naar de Unie tijdens het tijdvak van het oorspronkelijke onderzoek. Ook waren de boeken van Londex in die periode in overeenstemming met de jaarrekeningen van de onderneming. Bovendien waren er geen verdere aanwijzingen dat de indiener van het verzoek het betrokken product vóór juli 2020, dus vóór het einde van het tijdvak van het oorspronkelijke onderzoek, naar de Unie heeft uitgevoerd. (11) De bedrijfstak van de Unie benadrukte in zijn eerste opmerkingen dat de indiener van het verzoek sinds zijn oprichting in 2005 betrokken was bij uitvoeractiviteiten en dat, aangezien de indiener van het verzoek in de loop van het oorspronkelijke onderzoek om uitsluiting van betonschroefankers heeft verzocht, het waarschijnlijk is dat hij in het tijdvak van het oorspronkelijke onderzoek wel degelijk dergelijke bevestigingsmiddelen heeft uitgevoerd. De bedrijfstak van de Unie heeft echter geen bewijsmateriaal verstrekt waaruit blijkt dat Londex niet voldeed aan de eerste BNPE-voorwaarde. (12) Londex heeft in de loop van het oorspronkelijke onderzoek inderdaad verzocht om betonschroefankers uit te sluiten. In punt 2.3.5 van de oorspronkelijke verordening werden de verzoeken om uitsluiting van producten, waaronder betonschroefankers, beoordeeld en werd geconcludeerd dat betonschroefankers onder de productomschrijving vielen. Volgens de Commissie vielen zij onder de productomschrijving aangezien zij dezelfde fysieke kenmerken hebben als schroeven met kop. Er werd echter vastgesteld dat Londex pas na het tijdvak van het oorspronkelijke onderzoek met de uitvoer van betonschroefankers naar de Unie is begonnen. (13) De Commissie heeft vastgesteld dat de indiener van het verzoek vóór en tijdens het tijdvak van het oorspronkelijke onderzoek alleen andere producten dan het betrokken product naar de Unie heeft uitgevoerd, waaronder ankers. Ankers vielen tijdens de hele duur van het oorspronkelijke onderzoek echter niet onder de productomschrijving. In het bericht waarmee het oorspronkelijke onderzoek is geopend ( 5 ) , werd het onderzochte product gedefinieerd als “bepaalde soorten bevestigingsmiddelen van ijzer of van staal, andere dan van roestvrij staal, d.w.z. houtschroeven (met uitzondering van kraagschroeven), zelftappende schroeven, andere schroeven en bouten met kop (ook indien met bijbehorende moeren of sluitringen, maar met uitzondering van schroeven en bouten voor het bevestigen van bestanddelen van spoorbanen) en sluitringen”. Dergelijke ankers van ijzer of staal, van GN-code 7318 19 00, zijn geen schroeven of bouten met kop en kunnen niet worden geacht onder de definitie van het betrokken product te vallen, zoals blijkt uit de overwegingen 148 tot en met 155 van de oorspronkelijke verordening. (14) Daarom heeft de Commissie geconcludeerd dat de indiener van het verzoek het betrokken product in het tijdvak van het oorspronkelijke onderzoek niet naar de Unie heeft uitgevoerd. (15) Met betrekking tot de in artikel 2, punt b), van de oorspronkelijke verordening vermelde voorwaarde dat de indiener van het verzoek niet verbonden is met een exporteur of producent voor wie de bij de oorspronkelijke verordening ingestelde antidumpingmaatregelen gelden, heeft de Commissie vastgesteld dat Londex niet verbonden is met een producent-exporteur in de VRC voor wie de antidumpingmaatregelen gelden. Volgens Orbis bezit de aandeelhouder van Londex aandelen in verschillende andere ondernemingen dan Londex zelf, waarvan geen enkele in de VRC is gevestigd en die derhalve niet onderworpen zijn aan de bij de oorspronkelijke verordening ingestelde antidumpingmaatregelen. De indiener van het verzoek voldeed dus ook aan deze voorwaarde. (16) Met betrekking tot de in artikel 2, punt c), van de oorspronkelijke verordening vermelde voorwaarde dat de indiener van het verzoek het betrokken product na het tijdvak van het oorspronkelijke onderzoek daadwerkelijk naar de Unie heeft uitgevoerd of een onherroepelijke contractuele verplichting is aangegaan om een aanzienlijke hoeveelheid van dit product naar de Unie uit te voeren, heeft de Commissie tijdens het onderzoek vastgesteld dat de indiener van het verzoek sinds juli 2020, dus na het tijdvak van het oorspronkelijke onderzoek, het betrokken product naar de Unie heeft uitgevoerd. De indiener van het verzoek heeft bewijsstukken verstrekt voor zendingen van aanzienlijke hoeveelheden van het betrokken product naar de Unie tussen juli 2020 en juli 2022. De indiener van het verzoek voldeed dus ook aan deze voorwaarde. (17) Bijgevolg voldoet de indiener van het verzoek aan alle drie de voorwaarden van artikel 2 van de oorspronkelijke verordening voor BNPE, zodat het verzoek moet worden aanvaard. Voor de indiener van het verzoek moet dan ook het antidumpingrecht van 39,6 % voor de niet in de steekproef van het oorspronkelijke onderzoek opgenomen medewerkende ondernemingen gelden. 4. MEDEDELING VAN FEITEN EN OVERWEGINGEN (18) De indiener van het verzoek en de bedrijfstak van de Unie zijn in kennis gesteld van de belangrijkste feiten en overwegingen op grond waarvan het passend werd geacht het antidumpingrecht dat van toepassing is op de niet in de steekproef van het oorspronkelijke onderzoek opgenomen medewerkende ondernemingen aan Londex toe te kennen. (19) De partijen zijn in de gelegenheid gesteld opmerkingen in te dienen. Er werden geen opmerkingen ontvangen. (20) Deze verordening is in overeenstemming met het advies van het comité dat is ingesteld bij artikel 15, lid 1, van Verordening (EU) 2016/1036, HEEFT DE VOLGENDE VERORDENING VASTGESTELD: Artikel 1 De volgende onderneming wordt toegevoegd aan de lijst van niet in de steekproef opgenomen medewerkende ondernemingen in de bijlage bij Uitvoeringsverordening (EU) 2022/191, zoals gewijzigd bij Uitvoeringsverordening (EU) 2022/807: Onderneming Aanvullende Taric-code “Ningbo Londex Industrial Co., Ltd. 899L” Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 oktober 2023. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) PB L 36 van 17.2.2022, blz. 1 . ( 3 ) Uitvoeringsverordening (EU) 2022/807 van de Commissie van 23 mei 2022 tot rectificatie van Uitvoeringsverordening (EU) 2022/191 tot instelling van een definitief antidumpingrecht op bepaalde soorten ijzeren of stalen bevestigingsmiddelen van oorsprong uit de Volksrepubliek China ( PB L 145 van 24.5.2022, blz. 31 ). ( 4 ) Orbis is een wereldwijde verstrekker van bedrijfsinformatie over meer dan 220 miljoen bedrijven over de hele wereld, hoofdzakelijk van gestandaardiseerde informatie over particuliere ondernemingen en bedrijfsstructuren. ( 5 ) Bericht van inleiding van een antidumpingprocedure betreffende de invoer van bepaalde soorten ijzeren of stalen bevestigingsmiddelen van oorsprong uit de Volksrepubliek China ( PB C 442 van 21.12.2020, blz. 6 ). ELI: http://data.europa.eu/eli/reg_impl/2023/2159/oj ISSN 1977-0758 (electronic edition)",
  "source": "EUR LEX"
}