{
  "url": "http://www.w3.org/1999/xhtml\">",
  "content": "L_202400290NL.000101.fmx.xml Publicatieblad van de Europese Unie NL Serie L 2024/290 15.1.2024 BESLUIT (GBVB) 2024/290 VAN DE RAAD van 12 januari 2024 tot wijziging van Besluit (GBVB) 2022/2319 betreffende beperkende maatregelen in het licht van de situatie in Haïti DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien Besluit (GBVB) 2022/2319 van de Raad van 25 november 2022 betreffende beperkende maatregelen in het licht van de situatie in Haïti ( 1 ) , en met name artikel 4, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 25 november 2022 heeft de Raad Besluit (GBVB) 2022/2319 vastgesteld. (2) Op 8 december 2023 heeft het comité van de Veiligheidsraad van de Verenigde Naties, ingesteld op grond van Resolutie 2653 (2022) vier personen toegevoegd aan de lijst van personen en entiteiten die aan beperkende maatregelen onderworpen zijn. (3) Besluit (GBVB) 2022/2319 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Bijlage I bij Besluit (GBVB) 2022/2319 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 12 januari 2024. Voor de Raad De voorzitter H. LAHBIB ( 1 ) PB L 307 van 28.11.2022, blz. 135 . BIJLAGE In bijlage I bij Besluit (GBVB) 2022/2319 worden in de “Lijst van de in artikel 1, lid 1, artikel 2, lid 1, en artikel 3, lid 1, bedoelde personen en van de in artikel 1, lid 1, en artikel 3, lid 1, bedoelde entiteiten”, onder “PERSONEN”, de volgende vermeldingen toegevoegd: “2. Johnson ANDRE (ook bekend als Izo). Op de lijst geplaatst op grond van punt 15 van Resolutie 2653 (2022) van de Veiligheidsraad van de Verenigde Naties voor de in de punten 3 en 6 van die resolutie genoemde maatregelen, zoals nader uitgewerkt in punt 16, a), e), f), en g), van die resolutie. Functie: leider van de 5 Segond gang Geboortedatum: 1997 Geboorteplaats: Port-au-Prince (Haïti) Nationaliteit: Haïtiaanse Datum plaatsing op de VN-lijst: 8 december 2023 Geslacht: man Aanvullende informatie uit de beschrijving van de redenen die is verstrekt door het Sanctiecomité: Johnson Andre (ook bekend als Izo) is de hoofdleider van de 5 Segond gang en speelt een steeds invloedrijkere rol binnen de G-Pep-alliantie (zie VN-document S/2023/674, punt 54). Onder het leiderschap van Andre was 5 Segond betrokken bij diverse criminele activiteiten die de vrede, de veiligheid en de stabiliteit van Haïti bedreigen, waaronder verkrachting, inbraak, plundering, ontvoering, drugshandel, wapenhandel en het belemmeren van humanitaire hulpverlening (zie VN-document S/2023/674, bijlage 4). Daarnaast wordt Andre door de Haïtiaanse Nationale Politie (HNP) gezocht wegens het plegen van strafbare feiten zoals moord, ontvoering voor losgeld, illegaal bezit van vuurwapens, diefstal van voertuigen en stelen van goederen (zie VN-document S/2023/674, bijlage 11). Andre, die expansionistische ambities koestert en met illegale activiteiten aanzienlijke middelen heeft verworven, heeft de afgelopen drie jaar de invloed van 5 Segond en het bijbehorende geweld uitgebreid naar andere delen van Port-au-Prince (zie VN-document S/2023/674, punt 54). Bovendien heeft de bende aanvallen uitgevoerd op openbare instellingen, waaronder het Gerecht van eerste aanleg, dat in 2022 werd leeggeroofd en momenteel onder de controle van 5 Segond staat (zie VN-document S/2023/674, punt 29). Andre heeft de zeeroute gebruikt om steun te verlenen aan de noordelijke cellen van zijn bende, alsook aan de Canaan gang. Van daaruit voert hij strategische acties uit, zoals ontvoeringen in Delmas, Bon Repos en Lilavois, kapingen van vrachtwagens en diefstal van goederen. Tussen 18 april en 23 juni 2023 vonden vier aanvallen plaats waarbij meer dan dertig personen werden ontvoerd. Deze aanvallen werden toegeschreven aan de 5 Segond gang (zie VN-document S/2023/674, punt 64). De activiteiten van de bende hebben ook het vrije verkeer van personen en voertuigen langs de nationale wegen (NR) 1 en 2 ernstig verstoord, alsook op zee, met name door piraterij. In oktober 2022 nam het aantal kapingen van vrachtwagens met hoogwaardige goederen langs de NR1 door leden van 5 Segond toe. Langs de NR2 in Martissant was 5 Segond verantwoordelijk voor afpersingen (zie VN-document S/2023/674, punt 79). Dit heeft de toegang tot strategische punten beperkt, de lokale economie belemmerd en de toegang tot voedsel en andere kritieke goederen, waaronder humanitaire hulp, verstoord. In november 2022 gijzelde de 5 Segond gang 38 personen, waaronder 36 passagiers en 2 chauffeurs, die zich klaarmaakten om in twee minibussen naar Miragoâne te rijden. In een videoboodschap verklaarde Andre dat deze ontvoering een reactie was op de dood van een van zijn bendeleden. De 5 Segond gang misbruikt de kwetsbare veiligheidscontext om extra inkomsten te genereren door drugshandel. Uit sommige bronnen blijkt dat de drugs — al dan niet samen met vuurwapens — rechtstreeks vanuit Zuid-Amerika naar Village de Dieu worden verscheept. Vanuit Village de Dieu vervoert Izo, met steun van andere bendes, zoals Canaan, Gran Grif en Kokorat San Ras, de drugs verder naar Port-de-Paix en naar het buitenland (zie VN-document S/2023/674, punt 121). De deskundigengroep heeft ook vastgesteld dat de 5 Segond gang zich schuldig heeft gemaakt aan verkrachtingen (zie VN-document S/2023/674, punt 136). 3. Renel DESTINA (ook bekend als Ti Lapli). Op de lijst geplaatst op grond van punt 15 van Resolutie 2653 (2022) van de Veiligheidsraad van de Verenigde Naties voor de in de punten 3 en 6 van die resolutie genoemde maatregelen, zoals nader uitgewerkt in punt 16, a), e), f), en g), van die resolutie. Functie: leider van de Grand Ravine gang Geboortedatum: 11 juni 1982 Geboorteplaats: Haïti Nationaliteit: Haïtiaanse Datum plaatsing op de VN-lijst: 8 december 2023 Geslacht: man Aanvullende informatie uit de beschrijving van de redenen die is verstrekt door het Sanctiecomité: Renel Destina (ook bekend als Ti Lapli) is de leider van de Grand Ravine gang en de belangrijkste bondgenoot van Johnson Andre. Grand Ravine, die 300 leden telt en een bondgenoot van de G-Pep-alliantie is, is betrokken geweest bij verschillende acties die de vrede, de veiligheid en de stabiliteit in Haïti bedreigen (zie VN-document S/2023/674, punt 65). Grand Ravine heeft onder leiding van Destina ernstige strafbare feiten gepleegd, waaronder moord, verkrachting, gewapende overvallen, vernieling van eigendommen, ontvoering voor losgeld, diefstal van voertuigen, kaping van vrachtwagens en goederen, en beroving (zie VN-document S/2023/674, punt 136, bijlage 4). Daarnaast wordt Destina door de Haïtiaanse Nationale Politie (HNP) gezocht wegens strafbare feiten zoals moord, diefstal van voertuigen, kaping van vrachtwagens, illegaal bezit van vuurwapens, en ontvoering voor losgeld (zie VN-document S/2023/674, bijlage 18). Sinds eind 2022 probeert de bende zijn territoriale controle uit te breiden tot de wijken Carrefour-Feuilles en Savane Pistache, waarbij de bende ten aanzien van de bewoners strafbare feiten pleegt, zoals moorden, overvallen, verkrachtingen en plundering en in brand steken van woningen, en aanhoudend aanvallen op leden van de HNP uitvoert. Twee politieagenten werden gedood op 4 en 14 augustus 2023. Op 14 augustus 2023 viel Grand Ravine het Haïtiaanse onderstation in dat gebied aan en schakelde de bende het station uit. Op 15 augustus 2023 vluchtten ongeveer 1 020 gezinnen — in totaal 4 972 personen — uit Carrefour-Feuilles en Savane Pistache (zie VN-document S/2023/674, punt 65). Op 24 mei 2023 namen gewapende mannen van Grand Ravine Carrefour-Feuilles onder vuur en doodden daarbij een schooljongen (zie VN-document S/2023/674, bijlage 40). Volgens een persbericht van het Ministerie van Justitie van 7 november 2022 werd Destina in staat van beschuldiging gesteld voor de ontvoering van een Amerikaanse staatsburger in februari 2021. Het slachtoffer werd ongeveer 14 dagen vastgehouden en dagelijks bedreigd met een vuurwapen, terwijl zijn familie probeerde losgeld bijeen te krijgen. Volgens een artikel in de Haitian Times van 22 oktober 2020 verklaarde Destina tijdens een radiouitzending dat hij Wolf Hall, de voorzitter van de loterijorganisatie Titi Loto & T-Sound, op 18 oktober 2020 had ontvoerd. Daarnaast heeft Grand Ravine langs de nationale weg 2 (NR2) die Port-au-Prince met het zuiden verbindt, controle verworven met als doel inkomsten te verwerven uit afpersing, kaping van vrachtwagens, smokkel en andere illegale activiteiten (zie VN-document S/2023/674, punt 79). Dit heeft de toegang tot strategische infrastructuur beperkt en de lokale economie belemmerd doordat het de toegang tot voedsel en andere kritieke goederen, waaronder humanitaire hulp, heeft verstoord. 4. Wilson JOSEPH (ook bekend als Lanmo San Jou) Op de lijst geplaatst op grond van punt 15 van Resolutie 2653 (2022) van de Veiligheidsraad van de Verenigde Naties voor de in de punten 3 en 6 van die resolutie genoemde maatregelen, zoals nader uitgewerkt in punt 16, a), b), d) en e), van die resolutie. Functie: leider van de 400 Mawozo gang Geboortedatum: 28 februari 1993 Geboorteplaats: Haïti Nationaliteit: Haïtiaanse Datum plaatsing op de VN-lijst: 8 december 2023 Geslacht: man Aanvullende informatie uit de beschrijving van de redenen die is verstrekt door het Sanctiecomité: Wilson Joseph (ook bekend als Lanmo San Jou) is de leider van de 400 Mawozo gang, een actieve bende in het grootstedelijk gebied Port-au-Prince, met name in de gemeente Croix-des-Bouquets, en een bondgenoot van de G-Pep-alliantie (zie VN-document S/2023/674, deel III(A) 2.3). Wilson Joseph is — rechtstreeks of door het geven van bevelen aan zijn bendeleden — verantwoordelijk voor schendingen van de mensenrechten en het plegen van strafbare feiten, met inbegrip van aanvallen tegen weerloze mensen met de dood of verwonding tot gevolg, het verstoren of belemmeren van humanitaire hulp (bv. medische diensten), verkrachting (ook van minderjarigen), rekrutering van kinderen, overvallen, plunderingen en vernieling van openbare gebouwen zoals gevangenissen en politiebureaus, ontvoering, en kaping van vrachtwagens (zie VN-document S/2023/674, bijlage 4). Deze aanvallen hebben geleid tot grote aantallen binnenlandse ontheemdingen. Daarnaast wordt Joseph door de Haïtiaanse Nationale Politie (HNP) gezocht wegens strafbare feiten zoals moord, moordpoging, diefstal van voertuigen, en ontvoering (zie VN-document S/2023/674, bijlage 20). Op 24 juli 2022 werd een politiecommissaris van Croix-des-Bouquets gedood en verminkt door leden van de 400 Mawozo gang (zie VN-document S/2023/674, bijlage 6). In februari 2023 meldde het Higgins Brothers Surgicenter for Hope in Fonds-Parisien, gelegen in een gebied dat door 400 Mawozo wordt gecontroleerd, dat er de afgelopen twee jaar meerdere incidenten hadden plaatsgevonden waarbij chirurgen, artsen en verpleegkundigen op weg naar hun werk werden doodgeschoten, beroofd of ontvoerd (zie VN-document S/2023/674, bijlage 44). Joseph was ook betrokken bij de opzienbarende ontvoeringszaak van oktober 2021 in Haïti waarbij 17 buitenlandse christelijke missionarissen en familieleden, onder wie vijf minderjarigen, werden ontvoerd (zie VN-document S/2023/674, bijlage 32). De 400 Mawozo gang is actief betrokken bij wapen- en munitiehandel (zie VN-document S/2023/674, punt 104). Verscheidene leden van wie bekend is dat zij verantwoordelijk zijn voor wapen- en munitiehandel, zijn door de HNP gearresteerd, onder meer in Malpasse op 26 april 2022 en in Nippes in het zuidwesten van het land op 14 mei 2022 (zie VN-document S/2023/674, bijlage 32). In mei 2022 werden drie Haïtiaanse onderdanen en één Amerikaanse staatsburger beschuldigd van illegale vuurwapenhandel ter ondersteuning van 400 Mawozo in Haïti (zie VN-document S/2023/674, bijlage 32). 5. Vitelhomme INNOCENT Op de lijst geplaatst op grond van punt 15 van Resolutie 2653 (2022) van de Veiligheidsraad van de Verenigde Naties voor de in de punten 3 en 6 van die resolutie genoemde maatregelen, zoals nader uitgewerkt in punt 16, a), e) en f), van die resolutie. Functie: leider van de Kraze Barye gang Geboortedatum: 27 maart 1986 Geboorteplaats: Port-au-Prince (Haïti) Nationaliteit: Haïtiaanse Nationaal identificatienr.: Haiti 004-341-263-3 Adres: 64, Soisson, Tabarre 49, Port-au-Prince Datum plaatsing op de VN-lijst: 8 december 2023 Geslacht: man Aanvullende informatie uit de beschrijving van de redenen die is verstrekt door het Sanctiecomité: Vitelhomme Innocent is de leider van de Kraze Barye gang, een van de machtigste bendes in het grootstedelijk gebied Port-au-Prince, met een toenemend aantal strijders en semiautomatische wapens (zie VN-document S/2023/674, punt 66). Innocent was betrokken bij activiteiten die de vrede, de veiligheid en de stabiliteit van Haïti bedreigen. Onder leiding van Innocent heeft Kraze Barye mensenrechten geschonden en strafbare feiten gepleegd zoals moord, verkrachting, rekrutering van kinderen en ontvoering voor losgeld, alsook gewapende overvallen, vernieling van eigendom, diefstal van voertuigen en landroof (zie VNdocument S/2023/674, punt 141, bijlage 4). Daarnaast wordt Innocent ook door de Haïtiaanse Nationale Politie (HNP) gezocht wegens strafbare feiten zoals moord, moordpoging, verkrachting, gewapende overval, diefstal van voertuigen en ontvoering (zie VN-document S/2023/674, bijlage 19). Kraze Barye heeft herhaaldelijk de HNP aangevallen, waarbij verscheidene politieagenten om het leven zijn gekomen en politiebureaus zijn beschadigd. Bovendien heeft de bevolking van de gemeenten Petion-Ville, Kenscoff, Tabarre, Croix-des-Bouquets en Delmas de afgelopen drie jaar herhaaldelijk te lijden gehad onder aanvallen van de bende van Innocent, wat heeft bijgedragen tot de ontheemding van duizenden mensen. Hij blijft zich schuldig maken aan strafbare feiten ten aanzien van de politie en de bevolking, met inbegrip van landroof en diefstal van eigendom, moord, plundering, diefstal en ontvoering van invloedrijke personen (zie VN-document S/2023/674, punt 66). Ook in juli 2023 ging Kraze Barye over tot het aanvallen, doden en verkrachten van bewoners van Fort Jacques, Truitier en Dumornay. Door de aanvallen van Kraze Barye zijn er sinds 10 augustus 2023 ongeveer 2 000 personen, onder wie 229 minderjarigen, ontheemd (zie VN-document S/2023/674, punt 151). Innocent heeft prominente personen, zoals de regionaal directeur van de APN-haven van Cap-Haïtien, de directeur van een particuliere televisiezender op de Route des Freres, de directeur van de Radio Commerciale d'Haïti, alsook een beroemde journalist en de voormalige voorzitter van de voorlopige kiescommissie (zie VN-document S/2023/674, bijlage 22), ontvoerd. Innocent werd in staat van beschuldiging gesteld voor de gewapende gijzeling van twee Amerikaanse burgers in oktober 2022 in Haïti waarbij één van hen om het leven is gekomen (persbericht, United States Attorney’s Office, District of Columbia, 24 oktober 2023).”. ELI: http://data.europa.eu/eli/dec/2024/290/oj ISSN 1977-0758 (electronic edition)",
  "source": "EUR LEX"
}