{
  "url": "http://www.w3.org/1999/xhtml\"><!--",
  "content": "L_2016331NL.01000601.xml 6.12.2016 NL Publicatieblad van de Europese Unie L 331/6 BESLUIT (EU) 2016/2131 VAN DE RAAD van 17 oktober 2016 betreffende het namens de Europese Unie in te nemen standpunt in de Associatieraad die is ingesteld bij de Europees-mediterrane overeenkomst waarbij een associatie tot stand wordt gebracht tussen de Europese Gemeenschap en haar lidstaten, enerzijds, en de Republiek Libanon, anderzijds, over de goedkeuring van de partnerschapsprioriteiten EU-Libanon, met inbegrip van het pact daarbij DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 217, in samenhang met artikel 218, lid 9, Gezien het voorstel van de Europese Commissie en de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Europees-mediterrane overeenkomst waarbij een associatie tot stand wordt gebracht tussen de Europese Gemeenschap en haar lidstaten, enerzijds, en de Republiek Libanon, anderzijds ( 1 ) (de „overeenkomst”), is op 17 juni 2002 ondertekend en op 1 april 2006 in werking getreden. (2) De Raad heeft in zijn conclusies van 14 december 2015 aangegeven tevreden te zijn met de gezamenlijke mededeling van de hoge vertegenwoordiger en de Europese Commissie van 18 november 2015 over de herziening van het Europees nabuurschapsbeleid, en heeft daarbij onder meer het voornemen bevestigd de samenwerking met partners in 2016 naar een volgend niveau te brengen en daarbij in voorkomend geval nieuwe partnerschapsprioriteiten vast te stellen die zijn toegespitst op onderling overeengekomen prioriteiten en belangen. (3) De gedeelde doelstelling van de Unie en Libanon om tot een gemeenschappelijke ruimte van vrede, welvaart en stabiliteit te komen, vereist dat zij samenwerken, met name in een geest van gedeeld zeggenschap en differentiatie, en rekening houden met de belangrijke rol die Libanon speelt in de regio. (4) De Unie en Libanon pakken de meest dringende uitdagingen aan en blijven daarnaast werk maken van de belangrijkste doelstellingen van hun duurzaam partnerschap en bevorderen de stabiliteit van het land en de regio en de duurzame economische groei via sterke staatsinstellingen en de heropleving van de Libanese economie. (5) Het standpunt van de Unie in de bij de overeenkomst ingestelde Associatieraad moet derhalve worden gebaseerd op het hieraan gehechte ontwerpbesluit, HEEFT HET VOLGENDE BESLUIT VASTGESTELD: Artikel 1 Het namens de Europese Unie in te nemen standpunt in de Associatieraad die is ingesteld bij de Europees-mediterrane overeenkomst waarbij een associatie tot stand wordt gebracht tussen de Europese Gemeenschap en haar lidstaten, enerzijds, en de Republiek Libanon, anderzijds, over de goedkeuring van de partnerschapsprioriteiten EU-Libanon, met inbegrip van het pact daarbij, wordt gebaseerd op het aan dit besluit gehechte ontwerpbesluit van de Associatieraad EU-Libanon. Artikel 2 Dit besluit treedt in werking op de dag waarop het wordt vastgesteld. Gedaan te Luxemburg, 17 oktober 2016. Voor de Raad De voorzitter F. MOGHERINI ( 1 ) Europees-mediterrane overeenkomst waarbij een associatie tot stand wordt gebracht tussen de Europese Gemeenschap en haar lidstaten, enerzijds, en de Republiek Libanon, anderzijds ( PB L 143 van 30.5.2006, blz. 2 ). ONTWERP BESLUIT Nr. 1/2016 VAN DE ASSOCIATIERAAD EU-LIBANON van … waarbij overeenstemming wordt bereikt over de partnerschapsprioriteiten EU-Libanon DE ASSOCIATIERAAD EU-LIBANON, Gezien de Europees-mediterrane overeenkomst waarbij een associatie tot stand wordt gebracht tussen de Europese Gemeenschap en haar lidstaten, enerzijds, en de Republiek Libanon, anderzijds, Overwegende hetgeen volgt: (1) De Europees-mediterrane overeenkomst waarbij een associatie tot stand wordt gebracht tussen de Europese Gemeenschap en haar lidstaten, enerzijds, en de Republiek Libanon, anderzijds (de „overeenkomst”), is op 17 juni 2002 ondertekend en op 1 april 2006 in werking getreden. (2) Artikel 76 van de overeenkomst geeft de Associatieraad de bevoegdheid besluiten vast te stellen om de doelstellingen van de overeenkomst in de daarin voorziene gevallen te verwezenlijken en passende aanbevelingen te doen. (3) Overeenkomstig artikel 86 van de overeenkomst dienen de partijen alle algemene en bijzondere maatregelen te treffen die vereist zijn om aan hun verplichtingen krachtens de overeenkomst te voldoen en dienen zij erop toe te zien dat de in de overeenkomst vastgelegde doelstellingen worden bereikt. (4) Het tweede actieplan EU-Libanon, dat in 2013 werd overeengekomen om de samenwerking voort te zetten op in de overeenkomst genoemde gebieden, liep in 2015 af en werd niet vernieuwd. (5) Bij de herziening van het Europees nabuurschapsbeleid in 2016 is voorgesteld de samenwerking met partners naar een volgend niveau te brengen, waarbij aan beide kanten meer zeggenschap mogelijk wordt. (6) De EU en Libanon hebben besloten hun partnerschap te consolideren door overeenstemming te bereiken over een aantal prioriteiten voor de periode 2016-2020, om de veerkracht en stabiliteit van Libanon te ondersteunen en te bevorderen en tegelijkertijd de gevolgen van het aanhoudende conflict in Syrië aan te pakken. (7) De partijen bij de overeenkomst hebben overeenstemming bereikt over de tekst van de partnerschapsprioriteiten EU-Libanon, met inbegrip van het pact daarbij, die de uitvoering van de overeenkomst zullen bevorderen en de nadruk leggen op samenwerking op het gebied van gedeelde belangen die in gezamenlijk overleg zijn geïdentificeerd en prioriteit zullen krijgen, HEEFT HET VOLGENDE BESLUIT VASTGESTELD: Artikel 1 De Associatieraad beveelt aan dat de partijen de partnerschapsprioriteiten EU-Libanon, met inbegrip van het pact daarbij, zoals opgenomen in de bijlage bij dit besluit, uitvoeren. Artikel 2 Dit besluit treedt in werking op de dag waarop het wordt vastgesteld. Gedaan te …, Voor de Associatieraad EU-Libanon De voorzitter",
  "source": "EUR LEX"
}