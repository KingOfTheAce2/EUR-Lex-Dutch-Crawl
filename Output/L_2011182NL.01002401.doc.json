{
  "url": "http://www.w3.org/1999/xhtml\">",
  "content": "L_2011182NL.01002401.xml 12.7.2011 NL Publicatieblad van de Europese Unie L 182/24 BESLUIT VAN DE RAAD van 28 juni 2011 tot vaststelling van vereenvoudigde voorschriften en procedures voor sanitaire controles van visserijproducten, levende tweekleppige weekdieren, stekelhuidigen, manteldieren, mariene buikpotigen, bijproducten daarvan en producten afgeleid van die bijproducten afkomstig uit Groenland (Voor de EER relevante tekst) (2011/408/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 203, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien het advies van het Europees Parlement, Handelend volgens een bijzondere wetgevingsprocedure, Overwegende hetgeen volgt: (1) Groenland is opgenomen in de lijst van landen en gebieden overzee in bijlage II bij de verdragen. Overeenkomstig artikel 198 van het Verdrag betreffende de werking van de Europese Unie (hierna „het Verdrag”) heeft de associatie van de landen en gebieden overzee (LGO) met de Unie ten doel het bevorderen van de economische en sociale ontwikkeling van de landen en gebieden overzee en de totstandbrenging van nauwe economische betrekkingen tussen hen en de Unie in haar geheel. (2) Denemarken en Groenland hebben een verzoek ingediend om veterinaire controles tussen de Unie en Groenland van visserijproducten, tweekleppige weekdieren, stekelhuidigen, manteldieren, mariene buikpotigen, bijproducten daarvan en producten afgeleid van die bijproducten die worden beschouwd als zijnde afkomstig uit Groenland overeenkomstig bijlage III bij Besluit 2001/822/EG van de Raad van 27 november 2001 betreffende de associatie van de LGO met de Europese Gemeenschap (LGO-besluit) ( 1 ) , en van dezelfde producten die uit derde landen in Groenland worden binnengebracht, toe te staan overeenkomstig de voorschriften inzake sanitaire en veterinaire controles binnen de Unie. (3) Het handelsverkeer in deze producten tussen Groenland en de Unie moet derhalve beantwoorden aan de voorschriften van de Unie inzake diergezondheid en voedselveiligheid. Bijgevolg moeten Denemarken en Groenland zich ertoe verbinden er voor te zorgen dat zendingen producten die vanuit Groenland naar de Europese Unie worden gezonden, beantwoorden aan de geldende voorschriften van de Unie inzake diergezondheid en voedselveiligheid. In het bijzonder moeten de in aanmerking komende exploitanten van diervoeder- en levensmiddelenbedrijven zijn geregistreerd en zijn opgenomen in een lijst overeenkomstig Verordening (EG) nr. 882/2004 van het Europees Parlement en de Raad van 29 april 2004 inzake officiële controles op de naleving van de wetgeving inzake diervoeders en levensmiddelen en de voorschriften inzake diergezondheid en dierenwelzijn ( 2 ) . (4) Er moeten veterinaire controles in grensinspectieposten in Groenland worden uitgevoerd overeenkomstig Richtlijn 97/78/EG van de Raad van 18 december 1997 tot vaststelling van de beginselen voor de organisatie van de veterinaire controles voor producten die uit derde landen in de Gemeenschap worden binnengebracht ( 3 ) . De veterinaire controles in grensinspectieposten in Groenland moeten worden uitgevoerd in nauwe samenwerking met de douaneambtenaren. Om die taken te vereenvoudigen moeten aan de bevoegde autoriteiten de verwijzingen naar de gecombineerde nomenclatuur (GN) worden verstrekt, als aangegeven in bijlage I bij Beschikking 2007/275/EG van de Commissie van 17 april 2007 betreffende lijsten van dieren en producten die krachtens de Richtlijnen 91/496/EEG en 97/78/EG ( 4 ) van de Raad in grensinspectieposten controles moeten ondergaan. (5) De bevoegde autoriteit in Groenland moet de Commissie officiële garanties geven betreffende de handhaving van de uniale regels en veterinairrechtelijke voorschriften voor de betrokken producten. Die garanties moeten betrekking hebben op met name de naleving van de geldende bepalingen van Verordening (EG) nr. 1069/2009 van het Europees Parlement en de Raad van 21 oktober 2009 tot vaststelling van gezondheidsvoorschriften inzake niet voor menselijke consumptie bestemde dierlijke bijproducten en afgeleide producten ( 5 ) , Verordening (EG) nr. 853/2004 van het Europees Parlement en de Raad van 29 april 2004 houdende vaststelling van specifieke hygiënevoorschriften voor levensmiddelen van dierlijke oorsprong ( 6 ) en Richtlijn 2006/88/EG van de Raad van 24 oktober 2006 betreffende veterinairrechtelijke voorschriften voor aquacultuurdieren en de producten daarvan, alsmede de preventie en bestrijding van bepaalde ziekten bij waterdieren ( 7 ) , en moeten ook een verbintenis bevatten om de naleving van de voorschriften inzake het handelsverkeer binnen de Unie te verzekeren. (6) Krachtens Richtlijn 96/23/EG van de Raad van 29 april 1996 inzake controlemaatregelen ten aanzien van bepaalde stoffen en residuen daarvan in levende dieren en in producten daarvan ( 8 ) moeten nationale plannen voor toezicht op aquacultuurdieren worden opgesteld. Bijgevolg moeten die bepalingen ook voor Groenland gelden. (7) Om de invoer uit Groenland in de Unie van de onder dit besluit vallende producten overeenkomstig de in de rechtshandelingen van de Unie neergelegde voorschriften inzake het handelsverkeer binnen de Unie toe te staan, en om de sanitaire veiligheid van de betrokken producten te waarborgen, moeten Denemarken en Groenland zich ertoe verbinden dat zij de toepasselijke bepalingen van het uniale recht in Groenland zullen omzetten en toepassen vóór de datum waarop dit besluit van toepassing moet worden. (8) Denemarken en Groenland moeten zich er ook toe verbinden ervoor te zorgen dat de invoer in Groenland van de betrokken producten uit derde landen beantwoordt aan de uniale voorschriften inzake diergezondheid en voedselveiligheid. (9) Richtlijn 90/425/EEG van de Raad van 26 juni 1990 inzake veterinaire en zoötechnische controles in het intracommunautaire handelsverkeer in bepaalde levende dieren en producten in het vooruitzicht van de totstandbrenging van de interne markt ( 9 ) voorziet in de invoering van een geïnformatiseerd verbindingssysteem tussen veterinaire autoriteiten om met name de snelle uitwisseling van informatie over diergezondheid en -welzijn tussen de bevoegde autoriteiten te vergemakkelijken (TRACES). Beschikking 2004/292/EG van de Commissie van 30 maart 2004 betreffende de toepassing van het TRACES-systeem ( 10 ) bepaalt dat de lidstaten vanaf 1 april 2004 verplicht zijn TRACES te gebruiken. TRACES is van essentieel belang voor een doeltreffend toezicht op de handel in dieren en producten van dierlijke oorsprong en daarom moet TRACES worden gebruikt voor de transmissie van gegevens over de verplaatsingen van en de handel in dergelijke producten tussen Groenland en de Unie. (10) Uitbraken van de in Richtlijn 82/894/EEG van de Raad van 21 december 1982 inzake de melding van dierziekten in de Gemeenschap ( 11 ) opgesomde dierziekten moeten bij de Commissie worden gemeld via het systeem voor de melding van dierziekten (Animal Disease Notification System (ADNS)) overeenkomstig Beschikking 2005/176/EG van de Commissie van 1 maart 2005 tot vaststelling van het formaat en de codes voor de melding van dierziekten krachtens Richtlijn 82/894/EEG van de Raad ( 12 ) . Wat de betrokken producten betreft, moeten die bepalingen ook voor Groenland gelden. (11) Bij Verordening (EG) nr. 178/2002 van het Europees Parlement en de Raad van 28 januari 2002 tot vaststelling van de algemene beginselen en voorschriften van de levensmiddelenwetgeving, tot oprichting van een Europese Autoriteit voor voedselveiligheid en tot vaststelling van procedures voor voedselveiligheidsaangelegenheden ( 13 ) is een systeem voor snelle waarschuwingen ingesteld voor kennisgevingen van een direct of indirect risico voor de gezondheid van de mens verband houdend met een levensmiddel of diervoeder. Wat de betrokken producten betreft, moeten deze bepalingen ook voor Groenland gelden. (12) Voordat Groenland veterinaire controles kan uitvoeren van producten die uit derde landen in Groenland worden binnengebracht, moet een inspectie van de Unie in Groenland worden uitgevoerd om te controleren of een of meer grensinspectieposten in Groenland beantwoorden aan de eisen van Richtlijn 97/78/EG, Verordening (EG) nr. 136/2004 van de Commissie van 22 januari 2004 tot vaststelling van procedures voor de veterinaire controles in de grensinspectieposten van de Gemeenschap bij het binnenbrengen van producten uit derde landen ( 14 ) en Beschikking 2001/812/EG van de Commissie van 21 november 2001 tot vaststelling van de voorwaarden voor de erkenning van grensinspectieposten belast met veterinaire controles van producten uit derde landen die in de Gemeenschap worden binnengebracht ( 15 ) . (13) Indien dergelijke inspectie tot een positief resultaat leidt, moeten een of meer grensinspectieposten in Groenland worden opgenomen in de lijst van Beschikking 2009/821/EG van de Commissie van 28 september 2009 tot opstelling van een lijst van erkende grensinspectieposten, tot vaststelling van bepaalde voorschriften voor door veterinaire deskundigen van de Commissie uitgevoerde inspecties en tot vaststelling van de veterinaire eenheden in TRACES ( 16 ) . Om te zorgen voor de doeltreffende controle van de onder dit besluit vallende in Groenland en in de Unie binnengebrachte producten, moet dit besluit gelden vanaf het tijdstip waarop de één of meer grensinspectieposten in Groenland worden opgenomen in de lijst van Beschikking 2009/821/EG. (14) Dit besluit doet geen afbreuk aan eventuele regelingen in verband met de invoer van visserijproducten die gebaseerd zijn op Protocol nr. 34 betreffende de bijzondere regeling van toepassing op Groenland dat gehecht is aan de verdragen, HEEFT HET VOLGENDE BESLUIT VASTGESTELD: Artikel 1 Onderwerp en toepassingsgebied Dit besluit stelt vereenvoudigde voorschriften en procedures vast voor het uitvoeren van sanitaire controles op visserijproducten, tweekleppige weekdieren, stekelhuidigen, manteldieren, mariene buikpotigen, bijproducten daarvan en producten afgeleid van die bijproducten (hierna „de producten”), die van oorsprong zijn uit Groenland of die in Groenland uit derde landen zijn binnengebracht en daarna vanuit Groenland in de Unie worden binnengebracht (hierna „de producten uit Groenland”). Artikel 2 Definities In dit besluit wordt verstaan onder: a)   „tweekleppige weekdieren”: weekdieren zoals omschreven in punt 2.1 van sectie 2 van bijlage I bij Verordening (EG) nr. 853/2004; b)   „visserijproducten”: producten zoals omschreven in punt 3.1 van sectie 3 van bijlage I bij Verordening (EG) nr. 853/2004; c)   „bijproducten en producten afgeleid van die bijproducten”: dierlijke bijproducten en afgeleide producten in de zin van artikel 3, punten 1 en 2, van Verordening (EG) nr. 1069/2009 voor zover zij afgeleid zijn van visserijproducten, tweekleppige weekdieren, stekelhuidigen, manteldieren of mariene buikpotigen; d)   „producten van oorsprong uit Groenland”: producten genoemd in de punten a) tot en met c), van dit artikel zoals omschreven overeenkomstig de bepalingen van bijlage III bij Besluit 2001/822/EG. Artikel 3 Algemene voorschriften inzake sanitaire controles van de producten tussen de Unie en Groenland 1.   Denemarken en Groenland zorgen ervoor dat de desbetreffende uniale rechtshandelingen, die van toepassing zijn op de in artikel 2 omschreven producten, in Groenland worden toegepast. 2.   De lidstaten passen de veterinaire controles die gelden voor de onder dit besluit vallende producten niet toe. De producten uit Groenland worden op de interne markt gebracht overeenkomstig de gezondheidsvoorschriften die in de Unie van toepassing zijn, mits Denemarken en Groenland ervoor zorgen dat met name volledig aan de volgende voorwaarden wordt voldaan: a) de daadwerkelijke omzetting en toepassing in Groenland van de geldende voorschriften waarin de uniale rechtshandelingen inzake diergezondheid en voedselveiligheid die op de producten betrekking hebben voorzien; b) de opstelling en de bijwerking door de bevoegde autoriteiten in Denemarken en Groenland van een lijst van exploitanten van diervoeder- en levensmiddelenbedrijven die zijn geregistreerd overeenkomstig artikel 31 van Verordening (EG) nr. 882/2004; c) de conformiteit van zendingen producten die uit Groenland naar de Unie worden verzonden, met de geldende voorschriften in de rechtshandelingen van de Unie inzake diergezondheid en voedselveiligheid. Artikel 4 Plannen voor toezicht op aquacultuurdieren Denemarken en Groenland leggen plannen voor het toezicht op de opsporing van residuen en stoffen in aquacultuurdieren in Groenland ter goedkeuring aan de Commissie voor overeenkomstig Richtlijn 96/23/EG. Artikel 5 Controles van producten die uit derde landen Groenland worden binnengebracht 1.   Zendingen van de producten die uit derde landen in Groenland worden binnengebracht, worden aan veterinaire controles onderworpen overeenkomstig de voorschriften van Richtlijn 97/78/EG. Om die veterinaire controles te vergemakkelijken verstrekt de Commissie aan de bevoegde autoriteiten van Denemarken en Groenland de codes van de gecombineerde nomenclatuur van de producten in bijlage I bij Beschikking 2007/275/EG. 2.   Voorstellen voor grensinspectieposten in Groenland worden ter goedkeuring aan de Commissie voorgelegd overeenkomstig artikel 6, lid 2, van Richtlijn 97/78/EG. De lijst van de voor Groenland erkende grensinspectieposten wordt opgenomen in de lijst van grensinspectieposten in de lidstaten, vastgesteld overeenkomstig de Richtlijnen 91/496/EEG en 97/78/EG. Artikel 6 Informatiesysteem 1.   Gegevens over de verplaatsingen van en de handel in de producten naar en vanuit Groenland worden in de Deense taal doorgegeven via het geïntegreerde veterinaire computersysteem (TRACES) overeenkomstig Beschikking 2004/292/EG. 2.   De melding van aquatische ziekten met betrekking tot de producten in Groenland wordt doorgegeven via het systeem voor de melding van dierziekten (Animal Disease Notification System (ADNS)) overeenkomstig Richtlijn 82/894/EEG en Beschikking 2005/176/EG. 3.   De kennisgeving van een direct of indirect risico voor de gezondheid van de mens in verband met de producten in Groenland wordt doorgegeven via het bij Verordening (EG) nr. 178/2002 ingestelde systeem voor snelle waarschuwingen voor levensmiddelen en diervoeders (RASFF). Artikel 7 Identificatiemerk Zendingen van de producten die uit Groenland naar de Unie worden verzonden, worden voorzien van het identificatiemerk voor Groenland, „GL”, overeenkomstig de voorschriften van bijlage II, sectie I, onder B, van Verordening (EG) nr. 853/2004. Artikel 8 Bevestiging van de naleving van de voorwaarden van dit besluit Denemarken en Groenland bevestigen schriftelijk aan de Commissie vóór de in artikel 9 vermelde datum waarop dit besluit van toepassing wordt, dat de nodige maatregelen voor de toepassing van dit besluit zijn genomen. Artikel 9 Inwerkingtreding en toepassing Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Het is van toepassing met ingang van de datum waarop de eerste grensinspectiepost in Groenland in de lijst in Beschikking 2009/821/EG wordt opgenomen. Gedaan te Luxemburg, 28 juni 2011. Voor de Raad De voorzitter FAZEKAS S. ( 1 ) PB L 314 van 30.11.2001, blz. 1 . ( 2 ) PB L 165 van 30.4.2004, blz. 1 . ( 3 ) PB L 24 van 30.1.1998, blz. 9 . ( 4 ) PB L 116 van 4.5.2007, blz. 9 . ( 5 ) PB L 300 van 14.11.2009, blz. 1 . ( 6 ) PB L 139 van 30.4.2004, blz. 55 . ( 7 ) PB L 328 van 24.11.2006, blz. 14 . ( 8 ) PB L 125 van 23.5.1996, blz. 10 . ( 9 ) PB L 224 van 18.8.1990, blz. 29 . ( 10 ) PB L 94 van 31.3.2004, blz. 63 . ( 11 ) PB L 378 van 31.12.1982, blz. 58 . ( 12 ) PB L 59 van 5.3.2005, blz. 40 . ( 13 ) PB L 31 van 1.2.2002, blz. 1 . ( 14 ) PB L 21 van 28.1.2004, blz. 11 . ( 15 ) PB L 306 van 23.11.2001, blz. 28 . ( 16 ) PB L 296 van 12.11.2009, blz. 1 .",
  "source": "EUR LEX"
}