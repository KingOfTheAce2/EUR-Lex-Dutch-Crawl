{
  "url": "http://www.w3.org/1999/xhtml\">",
  "content": "L_2008086NL.01002801.xml 28.3.2008 NL Publicatieblad van de Europese Unie L 86/28 BESCHIKKING VAN DE COMMISSIE van 28 november 2007 betreffende de staatssteun C 6/07 (ex N 558/06) die Polen voornemens is toe te kennen aan Techmatrans S.A. (Kennisgeving geschied onder nummer C(2007) 5616) (Slechts de tekst in de Poolse taal is authentiek) (Voor de EER relevante tekst) (2008/272/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, en met name op artikel 88, lid 2, eerste alinea, Gelet op de Overeenkomst betreffende de Europese Economische Ruimte, en met name op artikel 62, lid 1, onder a), Na de belanghebbenden overeenkomstig de genoemde artikelen te hebben opgeroepen hun opmerkingen te maken ( 1 ) , Overwegende hetgeen volgt: I.   PROCEDURE (1) Bij schrijven van 21 augustus 2006 heeft Polen de Commissie in kennis gesteld van de voorgenomen herstructureringssteun ten gunste van Techmatrans. Polen heeft de Commissie bij brief van 14 december 2006 aanvullende informatie verschaft. Bij schrijven van 21 februari 2007 heeft de Commissie Polen in kennis gesteld van haar besluit om met betrekking tot de steun voor Techmatrans de procedure in te leiden op grond van artikel 88, lid 2, van het EG-Verdrag. Het besluit van de Commissie om de procedure in te leiden, is gepubliceerd in het Publicatieblad van de Europese Unie ( 2 ) . De Commissie heeft belanghebbenden opgeroepen om hun opmerkingen te maken, maar heeft geen opmerkingen ontvangen. De Poolse autoriteiten hebben bij schrijven van 10 april en 24 juli 2007 nadere informatie verstrekt. II.   GEDETAILLEERDE BESCHRIJVING VAN DE STEUN (2) Techmatrans is een technische onderneming die in 1972 is opgericht en die volledig in handen is van de staat. Het bedrijf telt 112 werknemers en had in 2006 een omzet van 8,1 miljoen PLN (2,0 miljoen EUR) met een balanstotaal van 6,3 miljoen PLN (1,6 miljoen EUR). Op basis van deze cijfers voldoet Techmatrans weliswaar aan de drempels om als KMO (kleine en middelgrote ondernemingen) te worden geclassificeerd, maar gezien het feit dat het bedrijf volledig eigendom is van de staat, wordt het als grote onderneming ingeschaald. De onderneming maakt geen deel uit van een groter concern. (3) De onderneming houdt zich met name bezig met reparatiewerkzaamheden, service en modernisering ten behoeve van technologische vervoerssystemen en met het leveren van nieuwe systemen voor heftransporttechnologie ten behoeve van industriële productiefaciliteiten in de automobielbranche, de metallurgie en de bouw. De onderneming heeft een klein marktaandeel op de Poolse markt (0,2-1,0 %) en een nog kleiner aandeel op de Europese markt. (4) Sinds 2002 trachten de eigenaar en de directie van het bedrijf om de onderneming te privatiseren. In juli 2005 heeft een aanbod tot verkoop van tussen de 51 en 85 % van de aandelen van de onderneming plaatsgevonden, waarop twee potentiële kopers een bod hebben uitgebracht. Er zijn echter geen onderhandelingen in gang gezet en de procedure is in september 2005 beëindigd. De Poolse autoriteiten hebben geen verklaring gegeven waarom dit is gebeurd. (5) Techmatrans is gevestigd in een regio die op grond van artikel 87, lid 3, onder a), van het EG-Verdrag in aanmerking kan komen voor staatssteun. (6) Tussen 2000 en 2004 heeft de onderneming een geaccumuleerd verlies geleden van in totaal 7,7 miljoen PLN. Het eigen vermogen is gedaald van 11,2 miljoen PLN in 2001 tot 4,0 miljoen PLN in 2004. In 2005 heeft de onderneming nog een winst van 277 000 PLN geboekt, maar in 2006 maakte het bedrijf weer een verlies van 1,1 miljoen PLN. (7) Als belangrijkste redenen voor de problemen noemen de Poolse autoriteiten een gebrek aan orders, een laag rendement van de afgesloten contracten en de hoge kosten voor het herstructureren van het personeelsbestand. (8) Techmatrans geeft toe dat de problemen door interne tekortkomingen worden veroorzaakt: een ontoereikende productietechnologie ten opzichte van concurrenten, een slecht productiebeheer, een slechte kwaliteit en een laag technisch niveau van de producten en oude en versleten activa (gemiddeld wordt 90 % van de productieactiva afgeschreven). In feite hebben er sinds 2001 geen grote moderniseringen of zelfs maar vervangingsinvesteringen plaatsgevonden. (9) Door het gebrek aan financiële middelen zijn de marketingactiviteiten van Techmatrans beperkt; dat betekent dat het huidige klantenbestand van de onderneming voornamelijk bestaat uit bedrijven waarmee Techmatrans al eerder zaken heeft gedaan. De situatie is nog verder verslechterd door de liquiditeitsproblemen van de onderneming. (10) De kredietwaardigheid van de onderneming is te gering om langlopende leningen op de markt af te kunnen sluiten. Als gevolg van de verliezen is het eigen vermogen van Techmatrans sinds 2001 met 65 % gedaald, terwijl het bedrijf geen kredieten voor de lange termijn heeft kunnen afsluiten. Dat heeft ertoe geleid dat circa 30 % van de bedrijfsoperaties gefinancierd wordt middels kortlopende schuldposities bij leveranciers en overheidsinstanties. (11) De geplande herstructurering bestaat voornamelijk uit een reorganisatie van de activa. In het herstructureringsplan zijn significante investeringen in productieactiva voorzien voor de aankoop van nieuwe machines, het verwerven van knowhow en licenties en het moderniseren van de IT-systemen. Het doel van deze investeringen is het verhogen van de efficiëntie van de productie en het uitbreiden van het productassortiment van de onderneming. (12) Om de kosten terug te dringen, is de onderneming voornemens om nieuwe voertuigen aan te schaffen en de verwarmings-, water- en energie-installaties te moderniseren. (13) Door de voorziene kapitaalinjectie zal de financiële situatie van de onderneming stabiliseren en zal de kredietwaardigheid verbeteren. (14) Bepaalde herstructureringsmaatregelen zijn inmiddels al ten uitvoer gelegd. Zo zijn de overheadkosten gereduceerd: de activiteiten van de onderneming zijn op één locatie geconcentreerd waardoor de onderhouds- en exploitatiekosten zijn teruggebracht; een gedeelte van de overtollige activa is in 2004 verkocht, en het personeelsbestand is ingekrompen van 133 werknemers in 2003 tot 112 in 2005. Dat heeft ertoe geleid dat de onderneming in 2005 een kleine winst heeft gemaakt. Op dit moment wordt de herstructurering van het personeelsbestand als afgerond beschouwd en zijn er geen verdere plannen om het aantal werknemers te verminderen. (15) Met het oog op het reduceren van de vaste kosten en het aantrekken van kapitaal voor de herstructurering is Techmatrans voornemens om nog meer overtollige activa te verkopen: dit betreft onroerende zaken (in 2007), overtollige voorraden (ouder dan één jaar) en de verkoop van oude machines en voertuigen gedurende de herstructureringsperiode nadat nieuwe exemplaren zijn aangeschaft. De waarde van de onroerende zaken is door een onafhankelijke expert getaxeerd op tussen de 1,8 en 3,1 miljoen PLN (afhankelijk van de taxatiemethode). De onderneming gaat er dan ook vanuit dat de inkomsten uit de verkoop van die onroerende zaken 2 miljoen PLN zullen bedragen. Wat de verkoop van de voorraden betreft, wordt er van uitgegaan dat de inkomsten 25 % van de boekwaarde zullen bedragen, d.w.z. 100 000 PLN. De verwachte opbrengst van de verkoop van voertuigen en machines is eveneens 100 000 PLN. (16) Bovendien heeft Techmatrans een handelskrediet ter waarde van 110 000 PLN kunnen afsluiten met een langere aflossingstermijn dan op de markt gebruikelijk is. Polen heeft ook voorgesteld om de winst die Techmatrans in 2005 heeft gemaakt als eigen bijdrage aan te merken. (17) Volgens het aangemelde herstructureringsplan bedragen de herstructureringskosten 5,35 miljoen PLN. De bedoeling is dat 2,8 miljoen PLN middels staatssteun wordt gefinancierd en dat de resterende 2,55 miljoen PLN door Techmatrans wordt opgebracht. (18) Wat de compenserende maatregelen betreft, is de onderneming voornemens om een van haar activiteiten te beeindigen, te weten het ontwerpen van technologische transportcontrolesystemen. De controlesystemen blijven deel uitmaken van het productaanbod van de onderneming, maar het ontwerpen ervan wordt uitbesteed aan andere bedrijven. (19) De aangemelde steun bestaat uit een kapitaalinjectie van 2,8 miljoen PLN (0,7 miljoen EUR) door het industrieel ontwikkelingsagentschap (ARP), een overheidsorgaan. De rechtsgrondslag voor de kapitaalinjectie is de Wet op de commercialisering en privatisering van 30 augustus 1996 ( 3 ) . (20) De huidige eigenaar — het ministerie van Financiën — zal het aandelenkapitaal in Techmatrans verminderen om de kosten van de verliezen in 2001-2004 te dekken. Vervolgens zal de onderneming nieuwe aandelen uitgeven die door ARP gekocht zullen worden, waardoor deze instantie 41,5 % van de aandelen van Techmatrans zal verwerven. De kapitaalinjectie zal voor investeringen gebruikt worden. (21) De Poolse autoriteiten hebben de Commissie ervan in kennis gesteld dat Techmatrans, naast de aangemelde steunmaatregel, in 2004 en 2005 ook staatssteun heeft ontvangen in de vorm van regelingen voor het aflossen van schulden in termijnen. De steun is toegekend als de minimis-steun. III.   BESLUIT OM DE FORMELE ONDERZOEKSPROCEDURE IN TE LEIDEN (22) Er is besloten om een formele onderzoeksprocedure in te leiden omdat de Commissie betwijfelde of de geplande herstructurering in overeenstemming was met de communautaire richtsnoeren inzake reddings- en herstructureringssteun aan ondernemingen in moeilijkheden ( 4 ) (hierna „de Richtsnoeren”). (23) Ten eerst betwijfelde de Commissie of de voorgenomen herstructurering afdoende was om de levensvatbaarheid van de onderneming op lange termijn te waarborgen. De verwachte winstmarge was laag en zou voor een particuliere investeerder waarschijnlijk niet acceptabel zijn. Bovendien was de feitelijke situatie waarin de onderneming in 2006 verkeerde slechter dan voorspeld zodat het herstructureringsplan bijgesteld diende te worden. (24) Ten tweede was de eigen bijdrage aan de financiering lager dan op grond van de Richtsnoeren is vereist. Voorts was het met betrekking tot sommige maatregelen die als eigen bijdrage werden voorgesteld, twijfelachtig of deze in overeenstemming met de Richtsnoeren waren. Ook leek het alsof de kosten voor de herstructurering te laag waren geraamd. Dat betekende dat de financiering van de herstructureringskosten door de eigen bijdrage van de onderneming verhoudingsgewijs waarschijnlijk zelfs nog lager zou uitvallen dan was aangegeven. (25) Tot slot had de Commissie twijfels over de vraag of de compenserende maatregelen vanuit economisch en industrieel oogpunt gerechtvaardigd zouden zijn. De activiteit die afgestoten zou moeten worden, leek technologisch gezien geavanceerder en winstgevender dan de andere activiteiten van de onderneming. Dat riep tevens twijfels op over de industriële strategie van de onderneming. IV.   OPMERKINGEN VAN POLEN (26) In de eerste plaats deelt Polen de twijfels van de Commissie niet over de toekomstige winstmarges zoals die door de onderneming in het herstructureringsplan zijn voorzien. Er is bewijsmateriaal overgelegd waaruit blijkt dat een winstmarge van circa 2 tot 4 procent kenmerkend is voor bedrijven in de mechanisch-technische sector die soortgelijke technologische vervoerssystemen als die van Techmatrans produceren. Polen heeft een voorbeeld aangehaald van een succesvol bedrijf dat aan de Poolse effectenbeurs is genoteerd en dat in hetzelfde marktsegment actief is en vergelijkbare lage winstmarges realiseert. (27) De Poolse autoriteiten hebben benadrukt dat het de bedoeling is dat de geplande kapitaalinjectie een tijdelijke vorm van steun is om Techmatrans in staat te stellen een effectieve herstructurering door te voeren die tot een succesvolle privatisering in 2009/2010 moet leiden. Polen benadrukt eveneens dat de participatie van ARP in de onderneming uitsluitend als een tijdelijke investering is bedoeld en dat zowel ARP als het ministerie van Financiën hun aandelen in Techmatrans zullen verkopen zodra de situatie van het bedrijf verbeterd is. (28) De Poolse autoriteiten merken op dat er al ingrijpende herstructureringsmaatregelen bij Techmatrans zijn doorgevoerd, zoals de reductie van het personeelsbestand, het terugdringen van de overhead en een organisatorische herstructurering. Deze maatregelen hebben een langetermijneffect op de resultaten van de onderneming. (29) De Poolse autoriteiten hebben een bijgewerkt herstructureringsplan voor Techmatrans overgelegd. De financiële prognoses zijn aangepast, waarbij nu ook rekening is gehouden met de resultaten van het bedrijf in 2006 en met de afbetaling van de noodlening. (30) Polen heeft aangegeven dat de onderneming erin is geslaagd om in de herstructureringsperiode aanvullende particuliere financiering aan te trekken. Techmatrans heeft met de banken overeenkomsten gesloten (d.d. 19 juli 2006 en 27 maart 2007) over de cessie van vorderingen. Op grond van deze overeenkomsten worden de vorderingen die binnen een termijn van minder dan negentig dagen opeisbaar zijn door Techmatrans aan de bank gecedeerd in ruil voor liquide middelen. Polen stelt zich op het standpunt dat deze wijze van financieren hetzelfde effect heeft als een doorlopend krediet en dus als een bijdrage van Techmatrans moet worden beschouwd. V.   BEOORDELING 1. Staatssteun in de zin van artikel 87, lid 1, van het EG-Verdrag (31) Op grond van artikel 87, lid 1, van het EG-Verdrag zijn steunmaatregelen van de lidstaten of maatregelen die in welke vorm ook met staatsmiddelen worden bekostigd, onverenigbaar met de gemeenschappelijke markt indien zij de mededinging door begunstiging van bepaalde ondernemingen of bepaalde producties vervalsen of dreigen te vervalsen, een en ander voor zover deze steun het handelsverkeer tussen de lidstaten ongunstig beïnvloedt. (32) De kapitaalinjectie van 2,8 miljoen PLN (0,7 miljoen EUR) wordt betaald door het industrieel ontwikkelingsagentschap (ARP), een overheidsorgaan. Het betreffende bedrag is afkomstig uit een fonds dat bij wet is gecreëerd en dat met publieke inkomsten wordt gefinancierd en dus met staatsmiddelen. (33) Techmatrans concurreert met andere Europese bedrijven op de Poolse en op de EU-markt. Dat betekent dat er aan het criterium met betrekking tot de beïnvloeding van het handelsverkeer in de Gemeenschap is voldaan. (34) Bovengenoemde steunmaatregel dient dan ook aangemerkt te worden als staatssteun in de zin van artikel 87, lid 1, van het EG-Verdrag. (35) De financiële middelen die Techmatrans in 2004 en 2005 als de minimis-steun heeft ontvangen, voldoen niet aan alle criteria van artikel 87, lid 1, van het EG-Verdrag. Conform punt 69 van de Richtsnoeren heeft de onderhavige procedure daarom geen betrekking op die steunmaatregelen. 2. Uitzonderingen op grond van artikel 87, lid 2, en artikel 87, lid 3, van het EG-Verdrag (36) De uitzonderingen van artikel 87, lid 2, van het EG-Verdrag, zijn niet van toepassing op de onderhavige steunmaatregel. Aangezien de primaire doelstelling van de steun betrekking heeft op het herstel van de levensvatbaarheid op lange termijn van een onderneming in moeilijkheden kan wat artikel 87, lid 3, betreft, uitsluitend de uitzondering onder c) van toepassing zijn. Op grond van dat artikel is het verlenen van staatssteun toegestaan om de ontwikkeling van bepaalde vormen van economische bedrijvigheid of van bepaalde regionale economieën te vergemakkelijken, mits de voorwaarden waaronder het handelsverkeer plaatsvindt daardoor niet zodanig worden veranderd dat het gemeenschappelijk belang wordt geschaad. De steun kan dus alleen aangemerkt worden als zijnde verenigbaar met artikel 87, lid 3, onder c), van het EG-Verdrag indien aan de voorwaarden is voldaan zoals die zijn neergelegd in de Richtsnoeren. 2.1.   Kwalificatie van de onderneming (37) Op basis van de Richtsnoeren verkeert een onderneming in moeilijkheden wanneer zij aantoonbaar niet in staat is met eigen middelen, met middelen van haar eigenaren/aandeelhouders of met op de markt verkregen kapitaal haar herstel te verwezenlijken en de onderneming zonder steun van de overheid vrijwel zeker failliet zal gaan. In de Richtsnoeren worden ook een aantal kenmerkende eigenschappen van dergelijke ondernemingen genoemd, zoals een toenemende schuldenlast of een vermindering of verdwijning van de waarde van de activa. (38) Techmatrans dient als een „onderneming in moeilijkheden” in de zin van de Richtsnoeren te worden aangemerkt. In de laatste vijf jaar heeft het bedrijf meer dan de helft van zijn eigen vermogen verloren en zowel qua omzet als nettoresultaat verlies geleden. De geaccumuleerde verliezen over de periode 2002-2004 bedragen 7,3 miljoen PLN (1,9 miljoen EUR). In dezelfde periode is de omzet gedaald van 15,7 miljoen PLN (4,1 miljoen EUR) in 2001 tot naar schatting 8,5 miljoen PLN (2,2 miljoen EUR) in 2006; dat is een daling met 46 %. (39) In the periode 2001-2005 is het werkkapitaal gedaald van 7,7 miljoen PLN (1,9 miljoen EUR) tot 2,3 miljoen PLN (0,6 miljoen EUR). In dezelfde periode is het percentage aandelen in het werkkapitaal gestegen van 16 tot 38,5 %. (40) Gezien bovenstaande ontwikkelingen is de Commissie van mening dat Techmatrans als een onderneming in moeilijkheden beschouwd kan worden in de zin van de Richtsnoeren en derhalve in aanmerking kan komen voor staatssteun. 2.2.   Herstel van de levensvatbaarheid (41) Indien een steunmaatregel verenigbaar wil zijn met het Gemeenschapsrecht conform de punten 34-37 van de Richtsnoeren, dient in het herstructureringsplan een uitgebreide analyse gegeven te worden van de omstandigheden die tot de moeilijkheden hebben geleid. Daarnaast dient aangegeven te worden met welke middelen de levensvatbaarheid en gezondheid van de onderneming binnen een redelijk tijdsbestek gerealiseerd kunnen worden. Dit dient gebaseerd te zijn op realistische veronderstellingen betreffende de toekomstige bedrijfsomstandigheden. Het verwachte rendement op het eigen vermogen dient bovendien voldoende te zijn om de geherstructureerde onderneming in staat te stellen op eigen kracht op de markt te concurreren. (42) In haar besluit om de procedure in te leiden, betwijfelt de Commissie of de voorgenomen herstructurering toereikend is om de levensvatbaarheid van Techmatrans te herstellen en wijst zij erop dat het plan geactualiseerd en voltooid dient te worden. In de aanvullende informatie die is vertrekt na het besluit om de formele onderzoeksprocedure in te leiden, hebben de Poolse autoriteiten de twijfels over het herstel van de levensvatbaarheid grotendeels weg kunnen nemen. (43) Ten eerste is de reden van het slechte bedrijfsresultaat van Techmatrans in 2006 afdoende toegelicht. Aangezien de aangekondigde kapitaalinjectie uitgesteld moest worden, werd de onderneming met liquiditeitsproblemen geconfronteerd. Derhalve verlangde de onderneming voorschotbetalingen van haar klanten en wel tot een totaalbedrag van 40 % van de waarde van de orderportefeuille. Het gevolg was dat een aanzienlijke hoeveelheid orders verloren is gegaan. Nadat het bedrijf er in de tweede helft van 2006 in geslaagd is haar liquiditeitspositie te verbeteren, geven de resultaten een aanzienlijk positiever beeld te zien. Het herstructureringsplan is dienovereenkomstig aangepast, waarbij nu ook rekening is gehouden met de resultaten die Techmatrans in 2006 heeft geboekt. (44) Ten tweede hebben de Poolse autoriteiten met betrekking tot de twijfels van de Commissie aangaande de lage verwachte winstmarge van 3 % aan het eind van de herstructureringsperiode in 2010, toegelicht dat een dergelijke raming van de winstmarge overeenkomt met de gebruikelijke situatie in de sector waar de marges tussen de 2 en 4 % fluctueren. De Poolse autoriteiten hebben ook voorbeelden gegeven van particuliere bedrijven die in dezelfde sector actief zijn en die eenzelfde winstmarge genereren, waaronder een bedrijf dat op de Poolse effectenbeurs is genoteerd. (45) Uit een uitgebreide analyse van het marktsegment waarin Techmatrans opereert, is gebleken dat een relatief lage winstmarge kenmerkend is voor bedrijven die diensten voor de automobielindustrie ontwikkelen en leveren omdat de marges onder druk worden gezet door klanten met een sterke onderhandelingspositie. Dat betekent dat het rendementsniveau dat voor Techmatrans wordt verwacht, acceptabel is. (46) De herstructureringsactiviteiten bestaan voornamelijk uit nieuwe investeringen waardoor de onderneming in staat dient te zijn om haar potentieel op de lange termijn te exploiteren (die investeringen zullen door de hogere afschrijvingen op korte termijn echter een negatief effect op het nettoresultaat hebben). Een aantal ingrijpende herstructureringsmaatregelen is al ten uitvoer gelegd zoals de inkrimping van het personeelsbestand, een gedeeltelijke herstructurering van de activa en een organisatorische herstructurering. Tot slot hoeft de onderneming geen grote schulden meer af te lossen zodat alle herstructureringssteun aan het verbeteren van de productiviteit en het concurrentievermogen besteed kan worden. (47) De mechanisch-technische industrie bestaat voornamelijk uit kleine en middelgrote ondernemingen omdat de producten op maat worden gemaakt en in kleine batches worden verkocht. De vraag heeft een cyclisch karakter waardoor bedrijven in staat moeten zijn om hun productiecapaciteit op een flexibele wijze aan te passen. In veel gevallen betreft het producten die op knowhow zijn gebaseerd en daarom is een langdurige ervaring absolute noodzaak. Techmatrans lijkt aan deze voorwaarden te voldoen en de tenuitvoerlegging van het investeringsprogramma zoals voorzien in het herstructureringsplan zou de levensvatbaarheid op de lange termijn moeten waarborgen. (48) Tot slot zijn de Poolse autoriteiten voornemens om de onderneming na het herstructureringsproces in 2009/2010 te privatiseren. Dit zal een extra waarborg zijn voor het zekerstellen van de positie van de onderneming vanuit een langetermijnperspectief. Dat de markt in de levensvatbaarheid van de onderneming gelooft, is al in 2005 aangetoond toen twee potentiële investeerders hun belangstelling kenbaar hebben gemaakt om het bedrijf over te nemen (de onderhandelingen hebben toentertijd echter niet tot een geslaagde privatisering geleid). (49) Na een analyse en verificatie van de boven beschreven toelichtingen en van de geplande herstructurering (met name het investeringsprogramma) stelt de Commissie zich op het standpunt dat de levensvatbaarheid van Techmatrans op de lange termijn gewaarborgd lijkt indien die herstructurering ten uitvoer wordt gelegd. Op basis van deze elementen concludeert de Commissie dat de tenuitvoerlegging van het herstructureringsplan zal leiden tot het herstel van de levensvatbaarheid. 2.3.   Beperking van de steun tot het minimum (50) Op grond van de punten 43-45 van de Richtsnoeren dient de steun tot het noodzakelijke minimum beperkt te blijven en wordt van de begunstigden verwacht dat zij uit eigen middelen of door externe commerciële financiering een aanzienlijke bijdrage aan de herstructurering leveren. In de Richtsnoeren wordt duidelijk aangegeven dat een aanzienlijk gedeelte van de financiering van de herstructurering uit eigen middelen betaald dient te worden, zo nodig door de verkoop van activa die voor het voortbestaan van de onderneming niet onontbeerlijk zijn of door externe financiering tegen marktvoorwaarden. (51) De eigen bijdrage van Techmatrans voor het dekken van de herstructureringskosten is afkomstig uit de verkoop van activa, te weten de verkoop van onroerende zaken (2 miljoen PLN), aandelen (0,1 miljoen PLN) en oude voertuigen en machines (0,1 miljoen PLN). Daarnaast heeft Techmatrans een langlopend handelskrediet afgesloten voor een bedrag van 0,11 miljoen PLN. (52) Bovendien heeft Techmatrans een afkoop van de vorderingen kunnen regelen. Naar verwachting zal het totale bedrag aan gecedeerde vorderingen in 2007 3 160 000 PLN bedragen. Deze raming is gebaseerd op de overeenkomsten betreffende de afkoop van vorderingen die reeds met banken en klanten zijn gesloten. Op basis van de veronderstelling dat de verwachte verkorting van de betalingstermijn gelijk zal zijn aan die in 2006 (tachtig dagen) zal het bedrag aan financiële middelen dat dankzij deze regeling vrijkomt in 2007, een effect hebben dat vergelijkbaar is met de financiering op lange termijn van 702 000 PLN (3 160 000 PLN × 80 dagen/360 dagen). (53) Aangezien Techmatrans deze financieringsovereenkomsten tegen marktconforme tarieven heeft afgesloten terwijl het bedrijf in een problematisch situatie verkeerde en er nog geen staatssteun was toegekend, acht de Commissie het plausibel dat de onderneming gedurende de gehele herstructureringsperiode over soortgelijke financieringsmogelijkheden kan beschikken tegen voorwaarden die minstens even gunstig zijn. De Commissie is dan ook van mening dat deze financiering beschouwd kan worden als een eigen bijdrage in de zin van de Richtsnoeren. (54) Volgens het bijgewerkte herstructureringsplan bedragen de kosten voor de herstructurering 5,959 miljoen (investeringen: 5,359 miljoen PLN; afbetaling van noodlening: 0,6 miljoen PLN). De eigen bijdrage aan de financiering van de herstructurering dient een omvang te hebben van 3,012 miljoen (opbrengst van de verkoop van activa: 2,2 miljoen PLN, langlopend handelskrediet: 110 000 PLN, gecedeerde vorderingen: 702 000 PLN). (55) De eigen bijdrage van Techmatrans aan de totale herstructurering kan als maximaal haalbaar worden aangemerkt en komt overeen met minimaal 50 % van de herstructureringskosten, hetgeen in overeenstemming is met de Richtsnoeren. De Commissie kan dan ook akkoord gaan met de hoogte van de eigen bijdrage. 2.4.   Voorkoming van ongerechtvaardigde vervalsing van de mededinging (56) Op grond van de punten 38-42 van de Richtsnoeren dienen maatregelen te worden genomen om eventuele ongunstige effecten van de steun voor de concurrentie zoveel mogelijk te voorkomen. De steun mag dus geen negatief effect op de mededingingsomstandigheden hebben. Doorgaans betekent dit dat het marktaandeel van de onderneming aan het eind van de herstructureringsperiode beperkt zal moeten worden. De verplichte beperking of inkrimping van het relevante marktaandeel van de onderneming is een compenserende maatregel ten gunste van de concurrentie. Deze maatregel moet in verhouding staan tot de mededingingsverstorende effecten van de steun en tot het relatieve belang van de onderneming op haar markt of markten. (57) Op grond van punt 56 van de Richtsnoeren kunnen met het oog op de goedkeuring van steunmaatregelen in steungebieden minder strenge voorwaarden worden verbonden aan de compenserende maatregelen die noodzakelijk zijn. Bij het analyseren van de gevolgen van de herstructureringssteun voor de markt en de concurrenten heeft de Commissie het feit in aanmerking genomen dat Techmatrans gevestigd is in een steungebied overeenkomstig artikel 87, lid 3, onder a), van het EG-Verdrag. (58) Wat de compenserende maatregelen betreft, zijn de twijfels van de Commissie aangaande de vraag of de steun vanuit economisch en industrieel oogpunt gerechtvaardigd zou zijn, zoals geformuleerd in het besluit om de procedure in te leiden, grotendeels weggenomen. Techmatrans is voornemens om de activiteiten met betrekking tot het ontwerpen en verkopen van technologische controlesystemen voor de vervoerssector te beëindigen omdat het uitbesteden van deze activiteit commercieel gezien beter te rechtvaardigen is dan het uitbesteden van andere operationele activiteiten van de onderneming. In tegenstelling tot die andere activiteiten, is het bij het uitbesteden van het ontwerpen en verkopen van de controlesystemen niet nodig om de specialistische kennis die inherent is aan de kernactiviteit van de onderneming over te dragen aan potentiële concurrenten. Daarnaast vergt een beëindiging van deze activiteiten geen grote aanpassingen binnen de onderneming. (59) De activiteit die Techmatrans wil afstoten, is winstgevend, hetgeen betekent dat dit voornemen niet is ingegeven door het herstel van de levensvatbaarheid van de onderneming. De afgelopen jaar heeft deze activiteit tussen de 5 en 8,6 % van de inkomsten van Techmatrans gegenereerd. (60) De Commissie wil hierbij aantekenen dat het marktaandeel van Techmatrans klein is voor een KMO (voorheen werd de onderneming niet als een KMO aangemerkt omdat zij eigendom van de overheid was) en dat het bedrag aan geplande steun redelijk beperkt is (0,7 miljoen EUR). Dat betekent dat de verstoring van de mededinging als gevolg van de compenserende maatregelen te verwaarlozen is. De Commissie is dan ook van mening dat de voorgestelde compenserende maatregel adequaat is. VI.   CONCLUSIE (61) De Commissie concludeert dat de aangemelde staatssteun ten gunste van Techmatrans voor de tenuitvoerlegging van het bovengenoemde herstructureringsproces als verenigbaar met de gemeenschappelijke markt kan worden beschouwd, HEEFT DE VOLGENDE BESCHIKKING GEGEVEN: Artikel 1 De staatssteun ter hoogte van 2 800 000 PLN die Polen voornemens is ten uitvoer te leggen op grond van het herstructureringsplan van Techmatrans is verenigbaar met de gemeenschappelijke markt in de zin van artikel 87, lid 3, onder c), van het EG-Verdrag. Dienovereenkomstig is de tenuitvoerlegging van de voornoemde steun van 2 800 000 PLN goedgekeurd. Artikel 2 Deze beschikking is gericht tot de Republiek Polen. Gedaan te Brussel, 28 november 2007. Voor de Commissie Neelie KROES Lid van de Commissie ( 1 ) PB C 77 van 5.4.2007, blz. 43 . ( 2 ) Zie voetnoot 1. ( 3 ) Op grond van artikel 56, lid 2, van de Wet wordt 15 % van de jaarlijkse winst van de privatisering en de daarover opgebouwde rente in het herstructureringfonds voor bedrijven gestort. De activa van dat fonds worden gebruikt voor de redding en herstructurering van noodlijdende bedrijven. Op grond van artikel 56, lid 3, van de Wet verhoogt het ministerie van Financiën het kapitaal van ARP S.A. met een bedrag ter hoogte van een derde deel van de inkomsten van het herstructureringsfonds voor bedrijven teneinde de redding en herstructurering van grote bedrijven die in moeilijkheden verkeren, te ondersteunen, inclusief de geprivatiseerde ondernemingen. ( 4 ) PB C 244 van 1.10.2004, blz. 2 .",
  "source": "EUR LEX"
}