{
  "url": "http://www.w3.org/1999/xhtml\">",
  "content": "LI2022005NL.01001001.xml 10.1.2022 NL Publicatieblad van de Europese Unie LI 5/10 UITVOERINGSBESLUIT (GBVB) 2022/23 VAN DE RAAD van 10 januari 2022 tot uitvoering van Besluit 2013/798/GBVB betreffende beperkende maatregelen ten aanzien van de Centraal-Afrikaanse Republiek DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2013/798/GBVB van de Raad van 23 december 2013 betreffende beperkende maatregelen ten aanzien van de Centraal-Afrikaanse Republiek ( 1 ) , en met name artikel 2 quater, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 23 december 2013 Besluit 2013/798/GBVB vastgesteld. (2) Het comité van de Veiligheidsraad van de Verenigde Naties (VN-Veiligheidsraad), ingesteld op grond van Resolutie 2127 (2013) van de VN-Veiligheidsraad, heeft op 21 december 2021 één persoon toegevoegd aan de lijst van personen en entiteiten die aan beperkende maatregelen onderworpen zijn. (3) De bijlage bij Besluit 2013/798/GBVB moet bijgevolg dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit 2013/798/GBVB wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 10 januari 2022. Voor de Raad De voorzitter J.-Y. LE DRIAN ( 1 ) PB L 352 van 24.12.2013, blz. 51 . BIJLAGE In de lijst in deel A (“Personen”) van de bijlage bij Besluit 2013/798/GBVB wordt de volgende vermelding toegevoegd: “15. Ali DARASSA (alias: a) Ali Darassa Mahamat; b) Ali Mahamat Darassa; c) Ali Daras; d) Ali Darrassa; e) Général Ali Darassa) Functie: oprichter en leider van de Unité pour la Paix en Centrafrique (UPC) Geboortedatum: 22 september 1978 Geboorteplaats: Kabo, prefectuur Ouham, Centraal-Afrikaanse Republiek Nationaliteit: Centraal-Afrikaanse Republiek Nationaal identificatienummer: 10978000004482 Datum van plaatsing op de VN-lijst: 21 december 2021 Overige informatie: Ali Darassa heeft de in de Centraal-Afrikaanse Republiek (CAR) gebaseerde militie Unité pour la Paix en Centrafrique (UPC) opgericht en leidt deze nog steeds. De UPC heeft sinds haar oprichting in 2014 gemoord, gefolterd en verkracht, burgers verdreven, veelvuldig de mensenrechten en het internationaal humanitair recht geschonden, en zich beziggehouden met wapenhandel, illegale belastingheffing en oorlogvoering tegen defensie- en veiligheidstroepen van de CAR en tegen andere milities. In december 2020 speelde hij een leidende rol bij de oprichting van de Coalition des patriotes pour le changement (CPC), die de wapens opnam om zich tegen de verkiezingen te verzetten en probeerde de hoofdstad Bangui binnen te komen, hetgeen in strijd was met de door de UPC gedane toezeggingen in het op 6 februari 2019 ondertekende Accord politique pour la paix et la reconciliation (APPR). Weblink speciale kennisgeving van Interpol/VN-Veiligheidsraad: https://www.interpol.int/en/How-we-work/Notices/View-UN-Notices-Individuals Informatie uit de beschrijving van de redenen die is verstrekt door het Sanctiecomité: Ali Darassa werd op 21 december 2021 uit hoofde van punt 20 en punt 21, b), van Resolutie 2399 (2018), verlengd bij Resolutie 2588 (2021), op de lijst geplaatst van personen die handelingen verrichten of steunen die de vrede, de stabiliteit of de veiligheid van de Centraal-Afrikaanse Republiek ondermijnen, waaronder handelingen die het stabilisatie- en verzoeningsproces bedreigen of verhinderen, of die het geweld aanwakkeren; en betrokken zijn bij de planning, aansturing of uitvoering van handelingen in de Centraal-Afrikaanse Republiek die een schending vormen van het internationaal recht inzake mensenrechten of het internationale humanitaire recht, naargelang het geval, of die een schending van of inbreuk op de mensenrechten vormen, waaronder die waarbij ook burgers het doelwit zijn, etnisch of religieus gemotiveerde aanslagen, aanslagen op bestuurscentra, gerechtsgebouwen, scholen en ziekenhuizen, en ontvoering en gedwongen verplaatsing. Aanvullende informatie Ali Darassa heeft de in de Centraal-Afrikaanse Republiek (CAR) gebaseerde militie Unité pour la Paix en Centrafrique (UPC) opgericht en leidt deze nog steeds. De UPC heeft sinds haar oprichting in 2014 gemoord, gefolterd en verkracht, burgers verdreven, veelvuldig de mensenrechten en het internationaal humanitair recht geschonden, en zich beziggehouden met wapenhandel, illegale belastingheffing en oorlogvoering tegen defensie- en veiligheidstroepen van de CAR en tegen andere milities. In december 2020 speelde hij een leidende rol bij de oprichting van de Coalition des patriotes pour le changement (CPC), die de wapens opnam om zich tegen de verkiezingen te verzetten en probeerde de hoofdstad binnen te komen, hetgeen in strijd was met de door de UPC gedane toezeggingen in het op 6 februari 2019 ondertekende Accord politique pour la paix et la reconciliation (APPR). Strijders onder het bevel van Ali Darassa hebben ernstige schendingen van de mensenrechten en het internationaal humanitair recht gepleegd. Op 10 november 2014 vielen strijders van de UPC het dorp Bolo in de prefectuur Ouaka binnen, waarbij tien burgers omkwamen, onder wie drie oudere vrouwen die levend werden verbrand in hun huis. Op 12 december 2017 beschoten strijders van de UPC en het FPRC een ziekenhuis en doodden hierbij 17 burgers, onder wie vier kinderen. Op 15 november 2018 vielen strijders van de UPC een kamp met intern ontheemden in Alindao binnen en doodden hierbij tussen de 70 en 100 burgers. Onder leiding van Darassa bleef de UPC zich verzetten tegen het herstel van het overheidsgezag. In 2016 brachten strijders van de UPC meermaals het verkiezingsproces in gevaar. Op 29 maart 2016 beschoten UPC-strijders een stembureau en verwondden daarbij verscheidene intern ontheemden. Sinds december 2020 is Ali Darassa, als een van de leiders van de CPC, betrokken bij schendingen van het APPR en bij pogingen de parlements- en presidentsverkiezingen te verhinderen en, meer in het algemeen, de Centraal-Afrikaanse Republiek te destabiliseren. Als gevolg van bedreigingen door UPC-strijders onder bevel van Ali Darassa konden op 27 december 2020 geen verkiezingen plaatsvinden in door de UPC gecontroleerde gebieden, zoals verschillende gebieden van de prefecturen Ouaka en Haut-Mbomou. In januari 2021 probeerde de UPC met geweld Bangui binnen te komen.”.",
  "source": "EUR LEX"
}