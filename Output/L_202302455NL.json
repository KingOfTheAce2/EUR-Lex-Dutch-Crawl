{
  "url": "http://www.w3.org/1999/xhtml\">",
  "content": "L_202302455NL.000101.fmx.xml Publicatieblad van de Europese Unie NL Serie L 2023/2455 8.11.2023 UITVOERINGSVERORDENING (EU) 2023/2455 VAN DE COMMISSIE van 7 november 2023 tot niet-verlenging van de goedkeuring van de werkzame stof metiram overeenkomstig Verordening (EG) nr. 1107/2009 van het Europees Parlement en de Raad en tot wijziging van Uitvoeringsverordening (EU) nr. 540/2011 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 20, lid 1, en artikel 78, lid 2, Overwegende hetgeen volgt: (1) Bij Richtlijn 2005/72/EG van de Commissie ( 2 ) is metiram in bijlage I bij Richtlijn 91/414/EEG van de Raad ( 3 ) opgenomen als werkzame stof. (2) De in bijlage I bij Richtlijn 91/414/EEG opgenomen werkzame stoffen worden geacht te zijn goedgekeurd krachtens Verordening (EG) nr. 1107/2009 overeenkomstig artikel 78, lid 3, van die verordening en zijn opgenomen in deel A van de bijlage bij Uitvoeringsverordening (EU) nr. 540/2011 van de Commissie ( 4 ) . (3) De goedkeuring van de werkzame stof metiram, zoals vermeld in deel A van de bijlage bij Uitvoeringsverordening (EU) nr. 540/2011, vervalt op 31 januari 2024. (4) Overeenkomstig artikel 1 van Uitvoeringsverordening (EU) nr. 844/2012 van de Commissie ( 5 ) zijn bij Italië, de lidstaat-rapporteur, en het Verenigd Koninkrijk, de lidstaat-corapporteur, binnen de in dat artikel vastgestelde termijn aanvragen tot verlenging van de goedkeuring van metiram ingediend. (5) De aanvragers hebben de vereiste aanvullende dossiers ingediend bij de lidstaat-rapporteur, de lidstaat-corapporteur, de Commissie en de Europese Autoriteit voor voedselveiligheid (EFSA) overeenkomstig artikel 6 van Uitvoeringsverordening (EU) nr. 844/2012. De lidstaat-rapporteur heeft vastgesteld dat de aanvragen ontvankelijk waren. (6) De lidstaat-rapporteur heeft in overleg met de lidstaat-corapporteur een ontwerpbeoordelingsverslag over de verlenging opgesteld en dit verslag op 2 november 2017 bij de EFSA en de Commissie ingediend. (7) De EFSA heeft het ontwerpbeoordelingsverslag over de verlenging voor opmerkingen tevens aan de aanvragers en de lidstaten meegedeeld en heeft een openbare raadpleging hierover gehouden. De EFSA heeft de ontvangen opmerkingen aan de Commissie doorgestuurd. De EFSA heeft het aanvullende beknopte dossier toegankelijk gemaakt voor het publiek. (8) Op 20 maart 2023 heeft de EFSA de Commissie haar conclusie ( 6 ) meegedeeld met betrekking tot de vraag of metiram naar verwachting zal voldoen aan de goedkeuringscriteria van artikel 4 van Verordening (EG) nr. 1107/2009. De EFSA heeft verschillende kritieke punten van zorg vastgesteld. Zij heeft met name geconcludeerd dat de referentiewaarden voor de blootstelling van toedieners, omstanders en omwonenden aan metiram en de relevante schimmeldodende metabolieten ervan voor alle representatieve gebruiksdoeleinden worden overschreden. Daarnaast heeft de EFSA voor alle representatieve gebruiksdoeleinden een hoog risico voor in het water levende organismen en een hoog risico in het veld voor niet tot de doelsoorten behorende geleedpotigen vastgesteld. De EFSA heeft ook geconcludeerd dat metiram voldoet aan de criteria om te worden geïdentificeerd als hormoonontregelaar voor de T-modaliteit. (9) Overeenkomstig artikel 13, lid 3 bis, derde alinea, van Uitvoeringsverordening (EU) nr. 844/2012 is de aanvrager in de gelegenheid gesteld aanvullende informatie in te dienen met betrekking tot de goedkeuringscriteria inzake hormoonontregelende eigenschappen zoals vermeld in de punten 3.6.5 en 3.8.2 van bijlage II bij Verordening (EG) nr. 1107/2009. (10) Op 24 mei 2023 heeft de Commissie een ontwerpverslag over de verlenging van metiram en een ontwerp van deze verordening bij het Permanent Comité voor planten, dieren, levensmiddelen en diervoeders ingediend. (11) De Commissie heeft de aanvragers verzocht hun opmerkingen over de conclusies van de EFSA in te dienen. Overeenkomstig artikel 14, lid 1, derde alinea, van Uitvoeringsverordening (EU) nr. 844/2012 heeft de Commissie de aanvrager ook verzocht opmerkingen over het ontwerpverslag over de verlenging in te dienen. De aanvragers hebben hun opmerkingen ingediend en deze zijn zorgvuldig onderzocht. (12) Ondanks de argumenten van de aanvragers konden de punten van zorg met betrekking tot de werkzame stof metiram niet worden weggenomen. (13) Bijgevolg is het niet mogelijk geweest met betrekking tot een of meer representatieve gebruiksdoeleinden van minstens één gewasbeschermingsmiddel dat metiram bevat, vast te stellen dat aan de goedkeuringscriteria van artikel 4 van Verordening (EG) nr. 1107/2009 is voldaan. Het is derhalve passend de goedkeuring van die werkzame stof niet te verlengen. (14) Uitvoeringsverordening (EU) nr. 540/2011 moet daarom dienovereenkomstig worden gewijzigd. (15) De lidstaten moeten voldoende tijd krijgen om de toelatingen voor gewasbeschermingsmiddelen die metiram bevatten, in te trekken. (16) Als de lidstaten overeenkomstig artikel 46 van Verordening (EG) nr. 1107/2009 een respijtperiode toekennen voor gewasbeschermingsmiddelen die metiram bevatten, moet die periode uiterlijk twaalf maanden na de inwerkingtreding van deze verordening aflopen. (17) Bij Uitvoeringsverordening (EU) 2023/114 van de Commissie ( 7 ) is de geldigheidsduur van de goedkeuring van metiram verlengd tot en met 31 januari 2024, opdat de verlengingsprocedure vóór het verstrijken van de geldigheidsduur van de goedkeuring van die werkzame stof kan worden voltooid. Aangezien er vóór het verstrijken van die geldigheidsduur van de goedkeuring echter een besluit over de niet-verlenging van de goedkeuring is genomen, moet deze verordening al vóór die datum van toepassing worden. (18) Deze verordening laat de mogelijkheid om een nieuwe aanvraag voor de goedkeuring van metiram in te dienen overeenkomstig artikel 7 van Verordening (EG) nr. 1107/2009 onverlet. (19) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Niet-verlenging van de goedkeuring van de werkzame stof De goedkeuring van de werkzame stof metiram wordt niet verlengd. Artikel 2 Wijziging van Uitvoeringsverordening (EU) nr. 540/2011 In deel A van de bijlage bij Uitvoeringsverordening (EU) nr. 540/2011 wordt de vermelding over metiram in rij 115 geschrapt. Artikel 3 Overgangsmaatregelen De lidstaten trekken alle toelatingen van gewasbeschermingsmiddelen die de werkzame stof metiram bevatten, uiterlijk op 28 mei 2024 in. Artikel 4 Respijtperiode Een door de lidstaten overeenkomstig artikel 46 van Verordening (EG) nr. 1107/2009 toegekende respijtperiode loopt uiterlijk op 28 november 2024 af. Artikel 5 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 november 2023. Voor de Commissie De voorzitter Ursula VON DER LEYEN ( 1 ) PB L 309 van 24.11.2009, blz. 1 . ( 2 ) Richtlijn 2005/72/EG van de Commissie van 21 oktober 2005 tot wijziging van Richtlijn 91/414/EEG van de Raad teneinde chloorpyrifos, chloorpyrifos-methyl, mancozeb, maneb en metiram op te nemen als werkzame stof ( PB L 279 van 22.10.2005, blz. 63 ). ( 3 ) Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( PB L 230 van 19.8.1991, blz. 1 ). ( 4 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 5 ) Uitvoeringsverordening (EU) nr. 844/2012 van de Commissie van 18 september 2012 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 252 van 19.9.2012, blz. 26 ), die van toepassing blijft op de procedure voor de verlenging van de goedkeuring van deze werkzame stof krachtens artikel 17 van Uitvoeringsverordening (EU) 2020/1740 van de Commissie van 20 november 2020 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad, en tot intrekking van Uitvoeringsverordening (EU) nr. 844/2012 van de Commissie ( PB L 392 van 23.11.2020, blz. 20 ). ( 6 ) Peer review of the pesticide risk assessment of the active substance metiram. EFSA Journal 2023;21(4):7937. ( 7 ) Uitvoeringsverordening (EU) 2023/114 van de Commissie van 16 januari 2023 tot wijziging van Uitvoeringsverordening (EU) nr. 540/2011 wat betreft de verlenging van de geldigheidsduur van de goedkeuring van de werkzame stoffen benzovindiflupyr, buprofezin, cyflufenamid, fluazinam, flutolanil, lambda-cyhalothrin, mecoprop-P, mepiquat, metiram, metsulfuron-methyl, fosfaan en pyraclostrobine ( PB L 15 van 17.1.2023, blz. 9 ). ELI: http://data.europa.eu/eli/reg_impl/2023/2455/oj ISSN 1977-0758 (electronic edition)",
  "source": "EUR LEX"
}