{
  "url": "http://www.w3.org/1999/xhtml\"><!--",
  "content": "L_2016204NL.01000701.xml 29.7.2016 NL Publicatieblad van de Europese Unie L 204/7 VERORDENING (EU) 2016/1244 VAN DE COMMISSIE van 28 juli 2016 tot wijziging van bijlage I bij Verordening (EG) nr. 1334/2008 van het Europees Parlement en de Raad wat betreft bepaalde aromastoffen uit een groep gekenmerkt door een alfa,bèta-onverzadigde structuur (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1334/2008 van het Europees Parlement en de Raad van 16 december 2008 inzake aroma's en bepaalde voedselingrediënten met aromatiserende eigenschappen voor gebruik in en op levensmiddelen en tot wijziging van Verordening (EEG) nr. 1601/91 van de Raad, Verordening (EG) nr. 2232/96, Verordening (EG) nr. 110/2008 en Richtlijn 2000/13/EG ( 1 ) , en met name artikel 11, lid 3, Gezien Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma's ( 2 ) , en met name artikel 7, lid 5, Overwegende hetgeen volgt: (1) Bijlage I bij Verordening (EG) nr. 1334/2008 bevat een EU-lijst van voor gebruik in en op levensmiddelen goedgekeurde aroma's en uitgangsmaterialen, en de gebruiksvoorwaarden ervan. (2) Bij Uitvoeringsverordening (EU) nr. 872/2012 van de Commissie ( 3 ) is een lijst van aromastoffen vastgesteld en in deel A van bijlage I bij Verordening (EG) nr. 1334/2008 opgenomen. (3) Die lijst kan hetzij op initiatief van de Commissie hetzij ingevolge een aanvraag door een lidstaat of belanghebbende partij worden bijgewerkt volgens de uniforme procedure van artikel 3, lid 1, van Verordening (EG) nr. 1331/2008. (4) De EU-lijst van aroma's en uitgangsmaterialen bevat een aantal stoffen waarvoor de Europese Autoriteit voor voedselveiligheid (EFSA) om aanvullende wetenschappelijke gegevens heeft gevraagd om de beoordeling te kunnen voltooien; de termijnen voor het indienen van die gegevens zijn vastgesteld in bijlage I, deel A, bij Verordening (EG) nr. 1334/2008. (5) Overeenkomstig de EU-lijst moesten voor vijf van de tot de aromagroepevaluatie FGE 208rev.1 behorende stoffen, te weten p -mentha-1,8-dieen-7-ol (FL-nr. 02.060), myrtenol (FL-nr. 02.091), myrtenal (FL-nr. 05.106), p -mentha-1,8-dieen-7-ylacetaat (FL-nr. 09.278) en myrtenylacetaat (FL-nr. 09.302), uiterlijk op 31 december 2012 aanvullende wetenschappelijke gegevens worden ingediend. De aanvrager heeft deze gegevens ingediend. (6) Die chemische groep omvat ook de stof p -mentha-1,8-dieen-7-al (FL-nr. 05.117), die als representatieve stof voor de groep werd gebruikt en waarvan de toxiciteitsgegevens werden ingediend. (7) De EFSA heeft de ingediende gegevens beoordeeld en in haar wetenschappelijk advies van 24 juni 2015 ( 4 ) geconcludeerd dat de stof p -mentha-1,8-dieen-7-al (FL-nr. 05.117) in vivo genotoxisch is en dat het gebruik ervan als aromastof derhalve een veiligheidsrisico inhoudt. Deze stof is bij Verordening (EU) 2015/1760 van de Commissie ( 5 ) reeds uit de EU-lijst geschrapt. (8) In dat advies heeft de EFSA ook geconcludeerd dat, aangezien p -mentha-1,8-dieen-7-al (FL-nr. 05.117) representatief is voor de groep, de andere stoffen in die groep een veiligheidsrisico kunnen inhouden. (9) Om de veiligheid van die vijf stoffen in meer detail te kunnen beoordelen, werd de betrokken ondersteunende partijen formeel verzocht uiterlijk op 30 april 2016 aanvullende toxiciteitsstudies in te dienen om de EFSA in staat te stellen haar beoordeling te voltooien. (10) De betrokken ondersteunende partijen hebben de gevraagde nieuwe studies voor 30 april 2016 ingediend. (11) In afwachting van de beoordeling door de EFSA van de nieuwe wetenschappelijke gegevens, indien van toepassing de uiteindelijke volledige beoordeling van de stoffen overeenkomstig de procedure van het CEF-panel van de EFSA, en de voltooiing van het daaropvolgende regelgevingsproces, is het bovendien gepast om de gebruiksvoorwaarden voor die vijf stoffen te wijzigen om het huidige daadwerkelijke gebruik van die stoffen beter weer te geven. (12) Om technische redenen moeten overgangsperioden worden vastgesteld voor levensmiddelen waaraan een van de vijf aromastoffen is toegevoegd en die vóór de inwerkingtreding van deze verordening in de handel zijn gebracht of uit derde landen naar de Unie zijn verzonden. (13) Bijlage I, deel A, bij Verordening (EG) nr. 1334/2008 moet derhalve dienovereenkomstig worden gewijzigd. (14) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage I, deel A, bij Verordening (EG) nr. 1334/2008 wordt gewijzigd overeenkomstig de bijlage bij deze verordening. Artikel 2 1.   Levensmiddelen waaraan de aromastof p -mentha-1,8-dieen-7-ol (FL-nr. 02.060), de aromastof myrtenol (FL-nr. 02.091), de aromastof myrtenal (FL-nr. 05.106), de aromastof p -mentha-1,8-dieen-7-ylacetaat (FL-nr. 09.278) of de aromastof myrtenylacetaat (FL-nr. 09.302) is toegevoegd, die niet voldoen aan de voorwaarden van de bijlage bij deze verordening en die vóór de inwerkingtreding van deze verordening legaal in de handel zijn gebracht, mogen tot hun datum van minimale houdbaarheid of hun uiterste gebruiksdatum worden verkocht. 2.   Levensmiddelen die in de Unie werden ingevoerd en waaraan een van de in lid 1 genoemde aromastoffen is toegevoegd en die niet voldoen aan de voorwaarden van de bijlage bij deze verordening, mogen tot hun datum van minimale houdbaarheid of hun uiterste gebruiksdatum worden verkocht, indien de importeur van die levensmiddelen kan aantonen dat zij vóór de inwerkingtreding van deze verordening uit het derde land verzonden en naar de Unie onderweg waren. 3.   De overgangsperioden van de leden 1 en 2 zijn niet van toepassing op mengsels van aroma's. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 juli 2016. Voor de Commissie De voorzitter Jean-Claude JUNCKER ( 1 ) PB L 354 van 31.12.2008, blz. 34 . ( 2 ) PB L 354 van 31.12.2008, blz. 1 . ( 3 ) Uitvoeringsverordening (EU) nr. 872/2012 van de Commissie van 1 oktober 2012 tot vaststelling van de lijst van aromastoffen als bedoeld in Verordening (EG) nr. 2232/96 van het Europees Parlement en de Raad, tot opname van die lijst in bijlage I bij Verordening (EG) nr. 1334/2008 van het Europees Parlement en de Raad en tot intrekking van Verordening (EG) nr. 1565/2000 van de Commissie en Beschikking 1999/217/EG van de Commissie ( PB L 267 van 2.10.2012, blz. 1 ). ( 4 ) Scientific Opinion on Flavouring Group Evaluation 208 Revision 1 (FGE.208Rev1): Consideration of genotoxicity data on representatives for 10 alicyclic aldehydes with the α,β-unsaturation in ring/side-chain and precursors from chemical subgroup 2.2 of FGE.19. EFSA Journal 2015;13(7):4173, 28 blz., doi:10.2903/j.efsa.2015.4173. Online beschikbaar op: www.efsa.europa.eu/efsajournal ( 5 ) Verordening (EU) 2015/1760 van de Commissie van 1 oktober 2015 tot wijziging van bijlage I bij Verordening (EG) nr. 1334/2008 van het Europees Parlement en de Raad wat betreft het schrappen van de aromastof p -mentha-1,8-dieen-7-al uit de EU-lijst ( PB L 257 van 2.10.2015, blz. 27 ). BIJLAGE Tabel 1 van bijlage I, deel A, afdeling 2, van Verordening (EG) nr. 1334/2008 wordt als volgt gewijzigd: a) de gegevens betreffende FL-nr. 02.060 worden vervangen door: „02.060 p -mentha-1,8-dieen-7-ol 536-59-4 974 2024 in de categorieën 1, 3, 4.2, 5 (behalve categorie 5.3), 6, 7, 14.1, 14.2 en 16 1 EFSA” b) de gegevens betreffende FL-nr. 02.091 worden vervangen door: „02.091 myrtenol 515-00-4 981 10285 in de categorieën 1, 3, 5, 6, 14.1, 14.2, 15 en 16 1 EFSA” c) de gegevens betreffende FL-nr. 05.106 worden vervangen door: „05.106 myrtenal 564-94-3 980 10379 in de categorieën 1, 2, 3, 4.2, 5, 6, 7, 8, 9, 10, 11, 12, 14.1, 14.2, 15 en 16 1 EFSA” d) de gegevens betreffende FL-nr. 09.278 worden vervangen door: „09.278 p -mentha-1,8-dieen-7-ylacetaat 15111-96-3 975 10742 in de categorieën 1, 3, 5, 6, 7, 8, 14.1, 14.2 en 16 1 EFSA” e) de gegevens betreffende FL-nr. 09.302 worden vervangen door: „09.302 myrtenylacetaat 1079-01-2 982 10887 in de categorieën 1, 3, 4.2, 5, 6, 7, 14.1 en 14.2 1 EFSA”",
  "source": "EUR LEX"
}