{
  "url": "http://www.w3.org/1999/xhtml\"><!--",
  "content": "L_2015322NL.01005301.xml 8.12.2015 NL Publicatieblad van de Europese Unie L 322/53 UITVOERINGSBESLUIT (EU) 2015/2277 VAN DE COMMISSIE van 2 december 2015 tot goedkeuring door de Commissie van de nationale plannen voor het invoeren van de valideringssystemen overeenkomstig artikel 109, lid 8, van Verordening (EG) nr. 1224/2009 van de Raad (Kennisgeving geschied onder nummer C(2015) 8830) (Slechts de teksten in de Griekse en de Kroatische taal zijn authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1224/2009 van de Raad van 20 november 2009 tot vaststelling van een communautaire controleregeling die de naleving van de regels van het gemeenschappelijk visserijbeleid moet garanderen, tot wijziging van Verordeningen (EG) nr. 847/96, (EG) nr. 2371/2002, (EG) nr. 811/2004, (EG) nr. 768/2005, (EG) nr. 2115/2005, (EG) nr. 2166/2005, (EG) nr. 388/2006, (EG) nr. 509/2007, (EG) nr. 676/2007, (EG) nr. 1098/2007, (EG) nr. 1300/2008, (EG) nr. 1342/2008 en tot intrekking van Verordeningen (EEG) nr. 2847/93, (EG) nr. 1627/94 en (EG) nr. 1966/2006 ( 1 ) , en met name artikel 109, lid 8, Gezien de door de lidstaten ingediende nationale plannen voor het invoeren van de valideringssystemen, Overwegende hetgeen volgt: (1) Overeenkomstig artikel 109, lid 8, van Verordening (EG) nr. 1224/2009 moeten de lidstaten een nationaal plan opstellen voor het invoeren van het valideringssysteem, dat de lidstaten in staat moet stellen prioriteiten te stellen voor de validering en de kruiscontroles en het daaruit voortvloeiende onderzoek naar inconsistenties, op basis van risicobeheer. (2) De nationale plannen van de Helleense Republiek (Griekenland) en de Republiek Kroatië zijn ter goedkeuring bij de Commissie ingediend. Zij zijn in overeenstemming met artikel 109 van Verordening (EG) nr. 1224/2009 en de artikelen 143, 144 en 145 van Uitvoeringsverordening (EU) nr. 404/2011 van de Commissie ( 2 ) . Zij moeten bijgevolg worden goedgekeurd. (3) Dit besluit moet worden beschouwd als het goedkeuringsbesluit in de zin van artikel 109, lid 8, van Verordening (EG) nr. 1224/2009. (4) De Commissie zal toezicht houden op de toepassing van de nationale plannen teneinde zich ervan te vergewissen dat deze doeltreffend werken. Indien op basis van de bevindingen van de door de Commissie in het kader van titel X van Verordening (EG) nr. 1224/2009 verrichte verificaties, inspecties en audits wijzigingen aan de nationale valideringsplannen noodzakelijk worden geacht, moeten de lidstaten hun plannen dienovereenkomstig wijzigen, HEEFT HET VOLGENDE BESLUIT VASTGESTELD: Artikel 1 1.   De in artikel 109, lid 8, van Verordening (EG) nr. 1224/2009 bedoelde nationale plannen van de Helleense Republiek (Griekenland) en de Republiek Kroatië voor het invoeren van het valideringssysteem worden goedgekeurd. 2.   Indien de Commissie op basis van de bevindingen van de in het kader van titel X van Verordening (EG) nr. 1224/2009 verrichte verificaties, inspecties en audits van oordeel is dat de overeenkomstig lid 1 goedgekeurde valideringsplannen niet garanderen dat de verplichtingen uit hoofde van artikel 109 van Verordening (EG) nr. 1224/2009 daadwerkelijk worden nagekomen, kan zij, na raadpleging van de betrokken lidstaten, verzoeken de plannen te wijzigen. 3.   De lidstaten wijzigen hun valideringsplannen overeenkomstig het in lid 2 bedoelde verzoek van de Commissie. Artikel 2 Dit besluit is gericht tot de Helleense Republiek en de Republiek Kroatië. Gedaan te Brussel, 2 december 2015. Voor de Commissie, namens de voorzitter, João AGUIAR MACHADO Directeur-generaal Maritieme Zaken en Visserij ( 1 ) PB L 343 van 22.12.2009, blz. 1 . ( 2 ) Uitvoeringsverordening (EU) nr. 404/2011 van de Commissie van 8 april 2011 houdende bepalingen voor de uitvoering van Verordening (EG) nr. 1224/2009 van de Raad tot vaststelling van een communautaire controleregeling die de naleving van de regels van het gemeenschappelijk visserijbeleid moet garanderen ( PB L 112 van 30.4.2011, blz. 1 ).",
  "source": "EUR LEX"
}