{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0054:NL:HTML\">",
  "content": "EUR-Lex - 32000D0054 - NL Avis juridique important | 32000D0054 2000/54/EG: Beschikking van de Commissie van 22 december 1999 betreffende het verzoek van het Verenigd Koninkrijk om uitstel, overeenkomstig artikel 20, lid 2, van Richtlijn 97/33/EG (de \"interconnectierichtlijn\"), van de verplichting om carriervoorkeuze in te voeren (kennisgeving geschied onder nummer C(1999) 5030) (Voor de EER relevante tekst) (Slechts de tekst in de Engelse taal is authentiek) Publicatieblad Nr. L 019 van 25/01/2000 blz. 0069 - 0070 BESCHIKKING VAN DE COMMISSIE van 22 december 1999 betreffende het verzoek van het Verenigd Koninkrijk om uitstel, overeenkomstig artikel 20, lid 2, van Richtlijn 97/33/EG (de \"interconnectierichtlijn\"), van de verplichting om carriervoorkeuze in te voeren (kennisgeving geschied onder nummer C(1999) 5030) (Slechts de tekst in de Engelse taal is authentiek) (Voor de EER relevante tekst) (2000/54/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 97/33/EG van het Europees Parlement en de Raad van 30 juni 1997 inzake interconnectie op telecommunicatiegebied, wat betreft de waarborging van de universele dienst en van de interoperabiliteit door toepassing van de beginselen van Open Network Provision (ONP)(1), gewijzigd bij Richtlijn 98/61/EG(2), en met name op artikel 20, lid 2, Overwegende hetgeen volgt: (1) Richtlijn 97/33/EG harmoniseert de voorwaarden voor interconnectie van en toegang tot algemeen beschikbare telecommunicatiediensten. De nationale regelgevende instanties moeten, overeenkomstig artikel 12, lid 7, daarvan, exploitanten van openbare telecommunicatienetwerken die een aanmerkelijke macht op de markt hebben, ertoe verplichten hun abonnees de mogelijkheid te bieden om verstrekkers van algemeen beschikbare telecommunicatiediensten te kiezen door middel van een voorkeuze, en erop toe te zien dat tegen 1 januari 2000 de nodige faciliteiten daartoe beschikbaar zijn. Wanneer dit gerechtvaardigd is, kunnen de lidstaten echter, op verzoek, van de Commissie uitstel van deze verplichtingen krijgen overeenkomstig artikel 20, lid 2, wanneer de betrokken lidstaten kunnen bewijzen dat zij voor bepaalde organisaties of categorieën van organisaties een buitensporige last zouden veroorzaken. De Commissie dient bij de beoordeling van het verzoek rekening te houden met de specifieke situatie in de betrokken lidstaten en met de noodzaak om een samenhangend regelgevingskader op Gemeenschapsniveau te waarborgen. (2) Bij brief van 30 oktober 1998 verzocht het Verenigd Koninkrijk om uitstel met één jaar van de termijn van 1 januari 2000 voor de invoering door British Telecom (BT) van carriervoorkeuze voor nationale en internationale oproepen, en om uitstel met twee jaar voor alle andere soorten oproepen zoals lokale oproepen en oproepen naar mobiele netwerken. De belangrijkste redenen voor het verzoek waren het gebrek aan voorbereiding in het Verenigd Koninkrijk voor carriervoorkeuze vóór december 1997, de noodzaak om de netwerkintegriteit te verzekeren tijdens de millenniumovergang en de verandering van nummering, het gebrek aan ingebouwde carriervoorkeuzefunctionaliteit in de schakelcentrales van BT en vele veschillende soorten oproepen die via carriervoorkeuze in het Verenigd Koninkrijk toegankelijk zullen zijn. (3) Het gevraagde uitstel heeft betrekking op de invoering van centrale-gebonden carriervoorkeuze in het Verenigd Koninkrijk voor alle soorten oproepen. De beperkingen met betrekking tot de voorbereiding vóór december 1997 en de millenniumovergang en de verandering van nummering kunnen niet als rechtvaardiging voor uitstel worden aanvaard, aangezien dit al bekend was op het ogenblik dat de wijziging in de interconnectierichtlijn werd vastgesteld. Evenmin kan het gebrek aan ingebouwde carriervoorkeuzefunctionaliteit in de centrales van BT worden aanvaard, aangezien ook andere methoden kunnen worden gekozen om te zorgen voor de invoering van de dienst. Voorts is de reeks diensten die in het Verenigd Koninkrijk moet worden aangeboden die welke uit hoofde van de richtlijn verplicht is, zodat dit geen reden kan zijn om het gevraagde uitstel te verlenen. Bovendien dient, gezien het belang van carriervoorkeuze voor de concurrentie in de telecommunicatiemarkt, alles in het werk te worden gesteld om te zorgen voor de gecoördineerde invoering van de dienst in de gehele Gemeenschap. Het gevraagde uitstel is derhalve niet gerechtvaardigd in het licht van de bijzondere situatie in het Verenigd Koninkrijk en de noodzaak om te zorgen voor een samenhangende regelgeving op communautair niveau. (4) Een uitstel van drie maanden is echter wel geschikt om de nodige schikkingen te treffen tot aan de invoering van centrale-gebonden carriervoorkeuze en te voorkomen dat een buitensporige last voor British Telecom en andere exploitanten wordt veroorzaakt, HEEFT DE VOLGENDE BESCHIKKING GEGEVEN: Artikel 1 Het Verenigd Koninkrijk mag de tenuitvoerlegging van artikel 12, lid 7, van Richtlijn 97/33/EG met betrekking tot de invoering van carriervoorkeuze in het openbare telecommunicatienetwerk van British Telecom uitstellen tot 1 april 2000. Artikel 2 Deze beschikking is gericht tot het Verenigd Koninkrijk van Groot-Brittannië en Noord-Ierland. Gedaan te Brussel, 22 december 1999. Voor de Commissie Erkki LIIKANEN Lid van de Commissie (1) PB L 199 van 26.7.1997, blz. 32. (2) PB L 268 van 3.10.1998, blz. 37.",
  "source": "EUR LEX"
}