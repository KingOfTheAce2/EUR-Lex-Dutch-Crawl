{
  "url": "http://www.w3.org/1999/xhtml\">",
  "content": "L_2022274NL.01006701.xml 24.10.2022 NL Publicatieblad van de Europese Unie L 274/67 BESLUIT (EU) 2022/2003 VAN DE RAAD van 13 oktober 2022 inzake het namens de Europese Unie in de Internationale Graanraad in te nemen standpunt over de wijziging van het reglement van orde bij het Graanhandelsverdrag 1995 wat betreft de contractuele periode van de externe auditor DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Het Graanhandelsverdrag 1995 (“het verdrag”) is door de Unie bij Besluit 96/88/EG van de Raad ( 1 ) gesloten en is op 1 juli 1995 in werking getreden. Het verdrag werd aanvankelijk gesloten voor een periode van drie jaar en is sindsdien regelmatig verlengd. (2) Het reglement van orde bij het verdrag (“het reglement van orde”) werd op 6 juli 1995 door de Internationale Graanraad goedgekeurd. (3) In voorschrift 31, punt a), van het reglement van orde is bepaald dat een onafhankelijke externe auditor moet worden aangewezen voor een periode van drie jaar, die eenmaal mag worden verlengd met maximaal twee jaar. (4) Op 14 april 2022 heeft het secretariaat van de Internationale Graanraad voorgesteld om voorschrift 31, punt a), te wijzigen en de periode van aanwijzing van de onafhankelijke externe auditor te verlengen van drie naar vijf jaar, met de mogelijkheid om deze periode eenmaal met maximaal drie jaar te verlengen. Met de wijziging kan een langere contractuele periode worden aangeboden aan de potentiële auditoren, die dan scherpere prijzen voor hun diensten kunnen offreren. (5) Het is aangewezen het standpunt te bepalen dat namens de Unie in de Internationale Graanraad moet worden ingenomen in verband met de wijziging van het reglement van orde wat betreft de contractuele periode van de externe auditor. De voorgestelde wijziging is bedoeld om de financiële duurzaamheid van de Internationale Graanraad te verbeteren en is derhalve in het belang van de Unie, HEEFT HET VOLGENDE BESLUIT VASTGESTELD: Artikel 1 Het namens de Unie in de Internationale Graanraad in te nemen standpunt is dat gestemd wordt voor wijziging van voorschrift 31, punt a), van het reglement van orde bij het Graanhandelsverdrag 1995 overeenkomstig het voorstel van het secretariaat van de Internationale Graanraad van 14 april 2022 om de duur van de contractuele periode van de externe auditor te verhogen. Artikel 2 Dit besluit treedt in werking op de datum van de vaststelling ervan. Gedaan te Luxemburg, 13 oktober 2022. Voor de Raad De voorzitter P. BLAŽEK ( 1 ) Besluit 96/88/EG van de Raad van 19 december 1995 betreffende de goedkeuring, door de Europese Gemeenschap, van het Graanhandelsverdrag en het Voedselhulpverdrag, die samen de Internationale Graanovereenkomst 1995 vormen ( PB L 21 van 27.1.1996, blz. 47 ).",
  "source": "EUR LEX"
}