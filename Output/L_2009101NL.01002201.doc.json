{
  "url": "http://www.w3.org/1999/xhtml\">",
  "content": "L_2009101NL.01002201.xml 21.4.2009 NL Publicatieblad van de Europese Unie L 101/22 BESLUIT VAN DE COMMISSIE van 20 april 2009 tot oprichting van een deskundigengroep inzake de beveiliging van de Europese GNSS-systemen (Voor de EER relevante tekst) (2009/334/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Overwegende hetgeen volgt: (1) Bij Verordening (EG) nr. 683/2008 van het Europees Parlement en de Raad van 9 juli 2008 betreffende de voortzetting van de uitvoering van de Europese programma’s voor navigatie per satelliet (Egnos en Galileo) ( 1 ) is het beheer- en financieringsschema van deze twee programma’s grondig gewijzigd. (2) In artikel 13, lid 1, van Verordening (EG) nr. 683/2008 is bepaald dat de Commissie alle vragen behandelt over de beveiliging van de systemen en zich daarbij goede rekenschap geeft van het belang van toezicht op en integratie van de beveiligingsvereisten in de gehele programma’s. Volgens lid 2 van dat artikel neemt de Commissie uitvoeringsmaatregelen aan waarbij de voornaamste technische vereisten worden vastgesteld voor het toezicht op de toegang tot en het gebruik van technologieën die de systemen beveiligen. In lid 3 is bepaald dat de Commissie ervoor zorgt dat de nodige stappen worden genomen om de in lid 2 bedoelde maatregelen na te leven en dat aan alle verdere met de beveiliging van de systemen verband houdende vereisten wordt voldaan, en daarbij ten volle rekening houdt met het advies van de deskundigen. (3) Bovendien wordt bij artikel 23 van Verordening (EG) nr. 683/2008 artikel 7 van Verordening (EG) nr. 876/2002 van de Raad van 21 mei 2002 tot oprichting van de gemeenschappelijke onderneming Galileo ( 2 ) met ingang van 25 juli 2009 ingetrokken. Bij dat artikel 7 wordt een beveiligingsraad opgericht voor de behandeling van beveiligingsaangelegenheden in verband met het Galileo-systeem. (4) Om te taken te vervullen die haar zijn toegewezen uit hoofde van de bovengenoemde bepalingen van artikel 13 van Verordening (EG) nr. 683/2008 en om met ingang van 25 juli 2009 de taken te vervullen die tot dan aan de krachtens artikel 7 van Verordening (EG) nr. 876/2002 opgerichte beveiligingsraad waren toegekend, heeft de Commissie bijstand nodig van deskundigen uit de lidstaten. (5) Ter gelegenheid van de vaststelling van Verordening (EG) nr. 683/2008 heeft de Commissie ook een verklaring afgelegd waarin zij te kennen heeft gegeven voornemens te zijn een deskundigengroep van vertegenwoordigers van de lidstaten op te richten om het bepaalde in artikel 13, lid 1, van de verordening ten uitvoer te leggen en de kwesties met betrekking tot de beveiliging van de systemen te onderzoeken. (6) In deze verklaring is gepreciseerd dat de Commissie erop zal toezien dat deze deskundigengroep is samengesteld uit een vertegenwoordiger van elke lidstaat en een vertegenwoordiger van de Commissie, die de groep voorzit, en dat de groep zijn reglement van orde vaststelt, waarin onder meer bepaald is dat adviezen bij consensus worden vastgesteld en dat de deskundigen alle relevante kwesties met betrekking tot de beveiliging van de systemen aan de orde mogen stellen. (7) In die verklaring heeft de Commissie zich er ook toe verbonden om, in het kader van de uitoefening van haar bevoegdheden, volledig rekening te houden met de adviezen van deze deskundigengroep en om deze groep te raadplegen, met name teneinde de belangrijkste eisen vast te stellen met betrekking tot de beveiliging van de systemen, zoals bepaald in artikel 13 van Verordening (EG) nr. 683/2008. (8) In diezelfde verklaring heeft de Commissie ook aangegeven dat vertegenwoordigers van de Toezichtautoriteit voor het Europees GNSS, het Europees Ruimteagentschap en de SG/HV als waarnemers bij de werkzaamheden van de deskundigengroep moeten worden betrokken, overeenkomstig de voorwaarden die in het reglement van orde van de groep zijn vastgesteld, en dat door de Europese Gemeenschap gesloten overeenkomsten kunnen voorzien in de deelname van vertegenwoordigers van derde landen aan de werkzaamheden van de deskundigengroep, overeenkomstig de voorwaarden die in het reglement van orde van de groep zijn vastgesteld. (9) Het is dan ook noodzakelijk een deskundigengroep op te richten, „raad voor de beveiliging van de Europese GNSS-systemen” genoemd, waarvan de oprichting, taakomschrijving, samenstelling en werking in overeenstemming zijn met de elementen in de bovenvermelde verklaring van de Commissie en met de horizontale voorschriften van het kader voor deskundigengroepen van de Commissie, zoals vastgesteld bij Besluit C(2005) 2817 van de Commissie. (10) Voorts moet ook worden voorzien in de mogelijkheid om derde landen te laten deelnemen aan de werkzaamheden van de deskundigengroep in kwestie. Gezien het feit dat Noorwegen en Zwitserland, leden van het Europees Ruimteagentschap, deelnemen aan de Europese GNSS-programma’s en van nabij betrokken zijn bij de beveiliging van deze programma’s, is het ook belangrijk dat deze landen de toestemming krijgen om betrokken te worden bij de werkzaamheden van de deskundigengroep voor een periode van drie jaar, die kan worden verlengd in het kader van een overeenkomst tussen de Europese Gemeenschap en elk van deze derde landen, BESLUIT: Artikel 1 De raad voor de beveiliging van de Europese GNSS-systemen Er wordt een deskundigengroep inzake de beveiliging van de Europese GNSS-systemen opgericht, „raad voor de beveiliging van de Europese GNSS-systemen” genoemd (hierna „de beveiligingsraad”). Artikel 2 Taakomschrijving De beveiligingsraad staat de Commissie bij in de tenuitvoerlegging van de bepalingen van artikel 13, lid 1, van Verordening (EG) nr. 683/2008, en in het onderzoek van de kwesties met betrekking tot de beveiliging van de Europese GNSS-systemen. Deze raad wordt door de Commissie geraadpleegd vóór de in artikel 13, lid 2, genoemde voornaamste vereisten met betrekking tot de beveiliging van de systemen worden vastgesteld, en verleent permanent bijstand aan de Commissie bij de toepassing van de bepalingen van artikel 13, lid 3. Artikel 3 Raadpleging De Commissie raadpleegt regelmatig de beveiligingsraad. Zij houdt terdege rekening met de adviezen van deze raad. Artikel 4 Samenstelling 1.   De beveiligingsraad is samengesteld uit een vertegenwoordiger van elke lidstaat, gekozen uit erkende deskundigen inzake veiligheid en beveiliging, en uit een vertegenwoordiger van de Commissie. 2.   Vertegenwoordigers van de Toezichtautoriteit voor het Europees GNSS, het Europees Ruimteagentschap en de SG/HV kunnen als waarnemer worden betrokken bij de werkzaamheden van de beveiligingsraad, overeenkomstig de voorwaarden die in het reglement van orde van de raad zijn vastgesteld. 3.   In de door de Europese Gemeenschap gesloten overeenkomsten kan worden bepaald dat de vertegenwoordigers van derde landen mogen deelnemen aan de werkzaamheden van de beveiligingsraad, zelfs als volwaardig lid van deze raad. 4.   Zodra dit besluit in werking treedt, kunnen vertegenwoordigers van Noorwegen en Zwitserland op tijdelijke basis als waarnemers worden betrokken bij de werkzaamheden van de beveiligingsraad, overeenkomstig de voorwaarden die in het reglement van orde van de groep zijn vastgesteld, voor zover Noorwegen en Zwitserland vooraf elk hebben bevestigd dat ze voornemens zijn alle beveiligingsmaatregelen die nodig zijn om een adequate graad van bescherming van de infrastructuur, de diensten en de technologieën van de Europese GNSS-programma’s en -diensten te garanderen, met name die welke verband houden met de controle van uitvoer, toe te passen op hun grondgebied. De duur van deze tijdelijke deelname moet het mogelijk maken een overeenkomst zoals bedoeld in lid 3 te sluiten, en mag in geen geval meer dan drie jaar bedragen. 5.   De deelname van een derde land aan de werkzaamheden van de beveiligingsraad kan worden beperkt of opgeschort indien blijkt dat de acties die dit land onderneemt het niet mogelijk maken het vereiste beveiligingsniveau te garanderen of de voor de Europese GNSS-programma’s gedefinieerde beveiligingsregels na te leven. 6.   De voorzitter van de beveiligingsraad mag occasioneel andere deskundigen uitnodigen om deel te nemen aan de werkzaamheden van de raad, overeenkomstig de voorwaarden die in het reglement van orde van de raad zijn vastgesteld. De voorzitter stelt de leden van de raad vooraf in kennis van de redenen die de aanwezigheid van dergelijke deskundigen rechtvaardigen. 7.   De door een land of een organisatie aangewezen vertegenwoordigers blijven in functie tot ze worden vervangen of tot het einde van hun mandaat. De Commissie mag een door een land of een organisatie aangewezen vertegenwoordiger weigeren indien deze aanwijzing ongepast lijkt, met name in het geval van belangenconflicten; de Commissie deelt dit onverwijld mee aan het betrokken land of de betrokken organisatie, die een andere vertegenwoordiger aanwijst. Artikel 5 Werking 1.   De beveiligingsraad wordt voorgezeten door de vertegenwoordiger van de Commissie. 2.   Met instemming van de Commissie kunnen subgroepen worden opgericht voor het onderzoeken van specifieke kwesties op basis van een door de beveiligingsraad opgesteld mandaat; deze subgroepen worden ontbonden zodra hun mandaat is uitgevoerd. 3.   De beveiligingsraad en zijn subgroepen vergaderen gewoonlijk in de kantoren van de Commissie op de wijze en volgens het tijdschema die door de Commissie worden bepaald. De vergaderlokalen worden op passende wijze beveiligd, afhankelijk van de aard van de werkzaamheden. Het secretariaat van de groep wordt verzorgd door de Commissie. Andere betrokken ambtenaren van de Commissie mogen deze vergaderingen bijwonen. 4.   De beveiligingsraad stelt zijn reglement van orde vast op basis van het door de Commissie vastgestelde standaardreglement ( 3 ) . In het reglement van orde wordt met name gepreciseerd dat de raad zijn adviezen of verslagen in de mate van het mogelijke bij consensus vaststelt en dat alle leden van de raad alle relevante kwesties met betrekking tot de beveiliging van de Europese GNSS-systemen aan de orde mogen stellen. 5.   De deelnemers aan de vergaderingen van de beveiligingsraad en de subgroepen daarvan moeten de veiligheids- en beveiligingsregels van de Commissie strikt naleven, met name de regels met betrekking tot gerubriceerde documenten. Artikel 6 Vergaderkosten 1.   De in het kader van de werkzaamheden van de beveiligingsraad door de leden, deskundigen en waarnemers gemaakte reis- en verblijfkosten worden door de Commissie vergoed overeenkomstig de binnen de Commissie geldende bepalingen. De leden worden niet voor hun werkzaamheden betaald. 2.   Vergaderkosten worden vergoed voor zover de middelen die volgens de jaarlijkse toewijzingsprocedure aan de diensten zijn toegekend, hiervoor volstaan. Artikel 7 Inwerkingtreding Dit besluit treedt in werking op de dag van zijn goedkeuring door de Commissie. Het wordt bekendgemaakt in het Publicatieblad van de Europese Unie . Gedaan te Brussel, 20 april 2009. Voor de Commissie Antonio TAJANI Vicevoorzitter ( 1 ) PB L 196 van 24.7.2008, blz. 1 . ( 2 ) PB L 138 van 28.5.2002, blz. 1 . ( 3 ) Bijlage III bij SEC(2005) 1004 van 27.7.2005.",
  "source": "EUR LEX"
}