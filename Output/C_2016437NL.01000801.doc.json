{
  "url": "http://www.w3.org/1999/xhtml\">",
  "content": "C_2016437NL.01000801.xml 25.11.2016 NL Publicatieblad van de Europese Unie C 437/8 BESLUIT VAN HET EUROPEES COMITÉ VOOR SYSTEEMRISICO’S van 12 oktober 2016 tot wijziging van Besluit ESRB/2011/1 houdende goedkeuring van het reglement van orde van het Europees Comité voor systeemrisico’s (ESRB/2016/13) (2016/C 437/05) DE ALGEMENE RAAD VAN HET EUROPEES COMITÉ VOOR SYSTEEMRISICO’S, Gezien Verordening (EU) nr. 1092/2010 van het Europees Parlement en de Raad van 24 november 2010 betreffende macroprudentieel toezicht van de Europese Unie op het financiële stelsel en tot oprichting van een Europees Comité voor systeemrisico’s ( 1 ) , en met name artikel 6, lid 4, Gezien Verordening (EU) nr. 1096/2010 van 17 november 2010 tot toewijzing aan de Europese Centrale Bank van specifieke taken betreffende de werking van het Europees Comité voor systeemrisico’s ( 2 ) , Overwegende: (1) Door het Europees Comité voor systeemrisico’s (ESRB) uitgevaardigde waarschuwingen en aanbevelingen zijn rechtsinstrumenten waarvan geadresseerden op gepaste wijze in kennis gesteld moeten worden. Artikel 19, lid 2, van Besluit ESRB/2011/1 van het Europees Comité voor systeemrisico’s ( 3 ) vergt dat de voorzitter van het ESRB de ESRB-waarschuwingen en -aanbevelingen ondertekent. (2) Derhalve moet elke ESRB-waarschuwing en -aanbeveling door het hoofd van het ESRB-secretariaat ondertekend worden om te bevestigen dat deze stroken met het besluit van de algemene raad. (3) Besluit ESRB/2011/1 moet derhalve dienovereenkomstig gewijzigd worden, HEEFT HET VOLGENDE BESLUIT VASTGESTELD: Enig artikel Wijzigingen Besluit ESRB/2011/1 wordt als volgt gewijzigd: 1) Artikel 5, lid 4, wordt als volgt vervangen: „4.   Niet later dan twee weken na de vergadering of, indien dit niet mogelijk is, op de volgende vergadering legt de voorzitter van het ESRB de ontwerpnotulen voor commentaar en goedkeuring door middel van een schriftelijke procedure voor aan de leden van de algemene raad. Na goedkeuring worden zij door het hoofd van het ESRB-secretariaat ondertekend.”. 2) Artikel 10, lid 3, wordt als volgt vervangen: „3.   Het hoofd van het secretariaat van het ESRB stelt de ontwerpnotulen van de vergaderingen van het stuurcomité op en legt ze voor commentaar en goedkeuring voor aan de leden van het stuurcomité door middel van een schriftelijke procedure, in de regel vóór de volgende vergadering van de algemene raad. De notulen worden door het hoofd van het ESRB-secretariaat ondertekend.”. 3) Artikel 19, lid 2, wordt als volgt vervangen: „2.   ESRB-waarschuwingen en -aanbevelingen worden door de algemene raad vastgesteld en door het hoofd van het ESRB-secretariaat ondertekend om te bevestigen dat deze stroken met het besluit van de algemene raad.”. Gedaan te Frankfurt am Main, 12 oktober 2016. De voorzitter van het ESRB Mario DRAGHI ( 1 ) PB L 331 van 15.12.2010, blz. 1 . ( 2 ) PB L 331 van 15.12.2010, blz. 162 . ( 3 ) Besluit ESRB/2011/1 van het Europees Comité voor systeemrisico’s van 20 januari 2011 houdende goedkeuring van het reglement van orde van het Europees Comité voor systeemrisico’s ( PB C 58 van 24.2.2011, blz. 4 ).",
  "source": "EUR LEX"
}