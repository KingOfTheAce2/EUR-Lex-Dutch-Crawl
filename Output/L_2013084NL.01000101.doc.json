{
  "url": "http://www.w3.org/1999/xhtml\">",
  "content": "L_2013084NL.01000101.xml 23.3.2013 NL Publicatieblad van de Europese Unie L 84/1 UITVOERINGSVERORDENING (EU) Nr. 273/2013 VAN DE COMMISSIE van 19 maart 2013 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, door de houder van die inlichting nog drie maanden mag worden gebruikt op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 maart 2013. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) 1. Een elektronisch toestel (een zogenaamd toestel voor de analyse van de lichaamssamenstelling) dat is voorzien van een afleesscherm, circa 30 × 30 × 4 cm meet en de volgende hoofdcomponenten bevat: — voor de weging: een weegcel en hardware voor de verwerking en de weergave van het gewicht; — voor de meting: 2 elektroden op het weegplateau, bedieningsknoppen en hardware voor de verwerking en de weergave van de metingen. Via de 2 elektroden, die contact maken met de voeten, zendt het toestel een elektrische stroom door het lichaam aan de hand waarvan, op basis van de eigenschappen van bio-impedantie, bijvoorbeeld het lichaamsvetpercentage, het spierpercentage, de botmassa of het lichaamswater kan worden bepaald. Het toestel kan ook alleen als weegschaal worden gebruikt. Het toestel kan de gegevens van tien gebruikers opslaan. Het kan de waarden weergeven van twee metingen per gebruiker. Het toestel is ontworpen voor huishoudelijk gebruik. 8423 10 90 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur en de tekst van de GN-codes 8423 , 8423 10  en 8423 10 90 . Het toestel is een samengesteld artikel bestaande uit componenten die zijn ingedeeld onder hoofdstuk 84 en hoofdstuk 90. Krachtens algemene regel 3 b) moet het worden ingedeeld naar de component waaraan het zijn wezenlijke karakter ontleent. Gelet op de objectieve kenmerken van het artikel, namelijk het meetsysteem met slechts 2 elektroden, wordt het toestel geacht zijn wezenlijke karakter te ontlenen aan de component die de weging verricht. Het toestel moet daarom worden ingedeeld onder GN-code 8423 10 90  als een personenweegschaal. 2. Een elektronisch toestel (een zogenaamd toestel voor de analyse van de lichaamssamenstelling) in de vorm van een personenweegschaal, dat is voorzien van een afleesscherm, circa 36 × 32 × 6 cm meet en de volgende hoofdcomponenten bevat: — voor de weging: een weegcel en hardware voor de verwerking en de weergave van het gewicht; — voor de meting: een afneembare handgreep met 4 elektroden, 4 elektroden op het weegplateau, bedieningsknoppen en hardware voor de verwerking en de weergave van de metingen. Via het systeem van acht elektroden, geplaatst aan de binnenkant van de handen en onderaan de voeten, zendt het toestel een elektrische stroom door het lichaam in verschillende frequenties aan de hand waarvan, op basis van de eigenschappen van bio-impedantie, bijvoorbeeld het lichaamsvetpercentage, de lichaamsvetmassa, de body mass index (BMI), de skeletspiermassa of het lichaamswater kan worden bepaald. Het toestel kan worden gebruikt door gezondheidswerkers bij de diagnose van obesitas of door andere personen die informatie willen over hun fysieke gesteldheid, of deze willen controleren of verbeteren om aan sport te doen of een beter uiterlijk te krijgen. Het toestel kan ook alleen als weegschaal worden gebruikt. Het toestel kan de gegevens opslaan van 99 gebruikers en 300 metingen. Deze gegevens kunnen met een USB-stick worden overgedragen naar een automatische gegevensverwerkende machine. 9031 80 38 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur en de tekst van de GN-codes 9031 , 9031 80  en 9031 80 38 . Indeling onder post 9018  als een instrument, apparaat of toestel voor de geneeskunde is uitgesloten, aangezien het toestel niet gewoonlijk in de beroepspraktijk wordt gebruikt (zie eerste alinea van de GS-toelichtingen op post 9018 ). Het toestel is een samengesteld artikel bestaande uit componenten die zijn ingedeeld onder hoofdstuk 84 en hoofdstuk 90. Krachtens algemene regel 3 b) moet het worden ingedeeld naar de component waaraan het zijn wezenlijke karakter ontleent. Gelet op de objectieve kenmerken van het artikel, namelijk de toegepaste meettechnologie, wordt het toestel geacht zijn wezenlijke karakter te ontlenen aan de component die de meting verricht. Het toestel moet daarom worden ingedeeld onder GN-code 9031 80 38  als een ander elektronisch meetinstrument. 3. Een elektronisch toestel (een zogenaamd toestel voor de analyse van de lichaamssamenstelling) met een weegplateau en een statief waarop zich een bedieningspaneel met een afleesscherm bevindt, dat circa 120 × 87 × 52 cm meet en de volgende hoofdcomponenten bevat: — voor de weging: een weegcel en hardware voor de verwerking en de weergave van het gewicht; — voor de meting: 2 afneembare handgrepen met elk 2 elektroden, 4 elektroden op het weegplateau, bedieningsknoppen en hardware voor de verwerking en de weergave van de metingen. Via het 8-puntssysteem van sensorelektroden, geplaatst aan de binnenkant van de handen en onderaan de voeten, zendt het toestel een elektrische stroom door het lichaam in verschillende frequenties aan de hand waarvan, op basis van de eigenschappen van bio-impedantie, bijvoorbeeld het intracellulair vocht, het extracellulair vocht, de eiwitmassa, de minerale massa, de lichaamsvetmassa, het totale lichaamswater, de vetvrije massa, de body mass index (BMI) of de skeletspiermassa kan worden bepaald. Het toestel is uitgerust met de volgende aansluitingen: — RJ45, — USB, — RS232, — 25-polige D-sub. Het toestel kan worden gebruikt door gezondheidswerkers bij de diagnose van obesitas of door andere personen die informatie willen over hun fysieke gesteldheid, of deze willen controleren of verbeteren om aan sport te doen of een beter uiterlijk te krijgen. Het toestel kan met een automatische gegevensverwerkende machine of een printer verbonden worden. 9031 80 38 De indeling is vastgesteld op basis van de algemene regels 1, 3 b) en 6 voor de interpretatie van de gecombineerde nomenclatuur en de tekst van de GN-codes 9031 , 9031 80  en 9031 80 38 . Indeling onder post 9018  als een instrument, apparaat of toestel voor de geneeskunde is uitgesloten, aangezien het toestel niet gewoonlijk in de beroepspraktijk wordt gebruikt (zie eerste alinea van de GS-toelichtingen op post 9018 ). Het toestel is een samengesteld artikel bestaande uit componenten die zijn ingedeeld onder hoofdstuk 84 en hoofdstuk 90. Krachtens algemene regel 3 b) moet het worden ingedeeld naar de component waaraan het zijn wezenlijke karakter ontleent. Gelet op de objectieve kenmerken van het artikel, namelijk de toegepaste meettechnologie, wordt het toestel geacht zijn wezenlijke karakter te ontlenen aan de component die de meting verricht. Het toestel moet daarom worden ingedeeld onder GN-code 9031 80 38  als een ander elektronisch meetinstrument.",
  "source": "EUR LEX"
}