{
  "url": "http://www.w3.org/1999/xhtml\">",
  "content": "L_2018049NL.01001601.xml 22.2.2018 NL Publicatieblad van de Europese Unie L 49/16 UITVOERINGSVERORDENING (EU) 2018/260 VAN DE COMMISSIE van 21 februari 2018 tot beëindiging van het onderzoek naar de mogelijke ontwijking van de antidumpingmaatregelen die bij Uitvoeringsverordening (EU) nr. 1008/2011 van de Raad, als gewijzigd bij Uitvoeringsverordening (EU) nr. 372/2013, zijn ingesteld ten aanzien van de invoer van handpallettrucks en essentiële onderdelen daarvan, van oorsprong uit de Volksrepubliek China, door invoer verzonden vanuit Vietnam, al dan niet aangegeven als van oorsprong uit Vietnam DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) („de basisverordening”), en met name artikel 13, lid 3, en artikel 14, lid 5, Overwegende hetgeen volgt: 1. PROCEDURE 1.1. Vorige onderzoeken en geldende maatregelen (1) In juli 2005 heeft de Raad bij Verordening (EG) nr. 1174/2005 ( 2 ) een definitief antidumpingrecht ingesteld op handpallettrucks en essentiële onderdelen daarvan („handpallettrucks”) van oorsprong uit de Volksrepubliek China („de VRC” of „China”). De maatregelen hielden een ad-valoremantidumpingrecht in, dat varieerde van 7,6 % tot 46,7 % („de oorspronkelijke maatregelen”). (2) Na een gedeeltelijk tussentijds nieuw onderzoek, dat ambtshalve was geopend, overeenkomstig artikel 11, lid 3, van de basisverordening heeft de Raad in juli 2008 bij Verordening (EG) nr. 684/2008 ( 3 ) het toepassingsgebied van de maatregelen verduidelijkt en bepaalde producten, namelijk hoogheffende pallettrucks, stapelaars, schaarpallettrucks en weegpallettrucks, die vanwege hun kenmerken en specifieke functies en gebruiksdoeleinden duidelijk van handpallettrucks verschillen, van de oorspronkelijke antidumpingmaatregelen uitgesloten. (3) Na een antiontwijkingsonderzoek overeenkomstig artikel 13 van de basisverordening heeft de Raad in juni 2009 bij Verordening (EG) nr. 499/2009 ( 4 ) het bij Verordening (EG) nr. 1174/2005 ingestelde definitieve antidumpingrecht dat voor „alle overige ondernemingen” geldt, uitgebreid tot handpallettrucks, verzonden vanuit Thailand, al dan niet aangegeven als zijnde van oorsprong uit Thailand. (4) Na een nieuw onderzoek bij het vervallen van de maatregelen overeenkomstig artikel 11, lid 2, van de basisverordening heeft de Raad in oktober 2011 bij Uitvoeringsverordening (EU) nr. 1008/2011 ( 5 ) een definitief antidumpingrecht ingesteld op handpallettrucks van oorsprong uit de VRC. (5) Na een tussentijds nieuw onderzoek overeenkomstig artikel 11, lid 3, van de basisverordening heeft de Raad in april 2013 bij Uitvoeringsverordening (EU) nr. 372/2013 ( 6 ) Verordening (EU) nr. 1008/2011 gewijzigd en een recht van 70,8 % ingesteld ten aanzien van de gehele invoer in de Unie van handpallettrucks van oorsprong uit de VRC. (6) Na een nieuw onderzoek ten behoeve van een nieuwe exporteur overeenkomstig artikel 11, lid 4, van de basisverordening heeft de Europese Commissie („de Commissie”) in september 2014 bij Uitvoeringsverordening (EU) nr. 946/2014 ( 7 ) Verordening (EU) nr. 1008/2011 gewijzigd en een individueel recht van 54,1 % ingesteld op handpallettrucks van Ningbo Logitrans Handling Equipment Co. (7) Na een antiontwijkingsonderzoek overeenkomstig artikel 13 van de basisverordening heeft de Commissie in augustus 2016 bij Uitvoeringsverordening (EU) 2016/1346 ( 8 ) de geldende definitieve antidumpingrechten uitgebreid tot de invoer van enigszins gewijzigde handpallettrucks voorzien van een niet in het chassis (de vorken) geïntegreerd gewichtsindicatiesysteem, van oorsprong uit de VRC. (8) Na een tweede nieuw onderzoek bij het vervallen van de maatregelen overeenkomstig artikel 11, lid 2, van de basisverordening heeft de Commissie in november 2017 bij Uitvoeringsverordening (EU) 2017/2206 ( 9 ) een definitief antidumpingrecht ingesteld op handpallettrucks van oorsprong uit de VRC. (9) Momenteel is op handpallettrucks en essentiële onderdelen daarvan van oorsprong uit de Volksrepubliek China een definitief antidumpingrecht van toepassing bestaande in een ad-valoremrecht dat is vastgesteld op 70,8 %. 1.2. Verzoek (10) De Europese Commissie heeft een verzoek ontvangen op grond van artikel 13, lid 3, en artikel 14, lid 5, van de basisverordening om een onderzoek in te stellen naar de mogelijke ontwijking van de antidumpingmaatregelen die zijn ingesteld ten aanzien van de invoer van handpallettrucks en essentiële onderdelen daarvan, van oorsprong uit de VRC, door invoer verzonden vanuit Vietnam, al dan niet aangegeven als van oorsprong uit Vietnam, en om deze invoer te registreren. (11) Het verzoek werd op 6 juni 2017 ingediend door twee producenten in de Unie van handpallettrucks en essentiële onderdelen daarvan, namelijk Toyota Material Handling Manufacturing Sweden AB en PR Industrial S.r.l. („de indieners van het verzoek”). (12) Het verzoek bevatte voldoende voorlopig bewijsmateriaal inzake een verandering in de structuur van het handelsverkeer tussen de Unie, de VRC en Vietnam die kennelijk het gevolg is van praktijken, processen of werkzaamheden waarvoor, afgezien van de instelling van het recht, onvoldoende reden of economische rechtvaardiging bestaat, namelijk de verzending van het betrokken product via Vietnam naar de Unie, nadat het in Vietnam is geassembleerd. Het verzoek bevatte voldoende voorlopig bewijsmateriaal waaruit blijkt dat die assemblage ontwijking inhoudt, aangezien de Chinese delen meer dan 60 % van de totale waarde van het geassembleerde product uitmaken en de tijdens de assemblage toegevoegde waarde minder dan 25 % van de fabricagekosten bedraagt. (13) Bovendien bevatte het verzoek voldoende voorlopig bewijsmateriaal waaruit blijkt dat de hierboven beschreven praktijk de corrigerende werking van de geldende antidumpingmaatregelen, gezien de hoeveelheden en de prijzen, ondermijnt en dat de prijzen van het onderzochte product dumpingprijzen zijn ten aanzien van de voor het betrokken product eerder vastgestelde normale waarde. 1.3. Betrokken product en onderzocht product (14) Dit onderzoek heeft betrekking op handpallettrucks en essentiële onderdelen daarvan, d.w.z. het chassis en de hydraulische onderdelen, momenteel ingedeeld onder de GN-codes ex 8427 90 00 en ex 8431 20 00, van oorsprong uit de Volksrepubliek China. In deze verordening worden onder handpallettrucks verstaan toestellen met een door wielen ondersteunde hefvork die gebruikt worden om pallets te verplaatsen en die door een persoon te voet met behulp van een beweegbare dissel manueel geduwd, getrokken en gestuurd worden op een glad, vlak en hard oppervlak. De handpallettrucks zijn uitsluitend bestemd om ladingen met behulp van de als pomp gebruikte dissel hoog genoeg op te heffen om ze te kunnen verplaatsen. Zij hebben geen andere extra functies of gebruiksdoeleinden, zoals i) ladingen verplaatsen en heffen om ze hoger te plaatsen of te helpen opslaan (hoogheffende pallettrucks); ii) pallets boven elkaar stapelen (stapelaars); iii) ladingen tot een werkplatform heffen (schaarpallettrucks), of iv) ladingen heffen en wegen (weegpallettrucks) („het betrokken product”). (15) Het onderzochte product is hetzelfde als het product dat hierboven is gedefinieerd, maar wordt verzonden vanuit Vietnam, al dan niet aangegeven als van oorsprong uit Vietnam, en is momenteel ingedeeld onder dezelfde GN-codes als het betrokken product („het onderzochte product”). (16) Uit het onderzoek is gebleken dat de hierboven gedefinieerde uit de VRC naar de Unie uitgevoerde handpallettrucks en essentiële onderdelen daarvan, en die verzonden vanuit Vietnam dezelfde fysieke en technische basiseigenschappen en dezelfde toepassingen hebben en daarom moeten worden beschouwd als soortgelijke producten in de zin van artikel 1, lid 4, van de basisverordening. 1.4. Opening van het onderzoek (17) Nadat zij, na de lidstaten te hebben geïnformeerd, had vastgesteld dat er voldoende voorlopig bewijsmateriaal was om op grond van artikel 13, lid 3, en artikel 14, lid 5, van de basisverordening een onderzoek te openen, heeft de Commissie besloten een onderzoek in te stellen naar de mogelijke ontwijking van de antidumpingmaatregelen die zijn ingesteld ten aanzien van de invoer van handpallettrucks en essentiële onderdelen daarvan van oorsprong uit de VRC, en de invoer van handpallettrucks en essentiële onderdelen daarvan verzonden vanuit Vietnam, al dan niet aangegeven als van oorsprong uit Vietnam, aan registratie te onderwerpen. (18) Het onderzoek is geopend bij Uitvoeringsverordening (EU) 2017/1348 van de Commissie ( 10 ) („de openingsverordening”). 1.5. Onderzoektijdvak en verslagperiode (19) Het onderzoektijdvak liep van 1 januari 2011 tot en met 30 juni 2017 („het onderzoektijdvak”). Er zijn gegevens verzameld voor het onderzoektijdvak, onder meer om na te gaan of zich na de instelling van de maatregelen en na de verhoging van het definitieve antidumpingrecht bij Uitvoeringsverordening (EU) nr. 372/2013 inderdaad een verandering in de structuur van het handelsverkeer heeft voorgedaan en of er sprake is van praktijken, processen of werkzaamheden waarvoor, afgezien van de instelling van het recht, onvoldoende reden of economische rechtvaardiging bestaat. Voor de verslagperiode van 1 juli 2016 tot en met 30 juni 2017 („de verslagperiode”) zijn meer gedetailleerde gegevens verzameld, teneinde te onderzoeken of de invoer de corrigerende werking van de geldende maatregelen, gezien de prijzen en/of de hoeveelheden, heeft ondermijnd en of dumping heeft plaatsgevonden. 1.6. Onderzoek (20) De Commissie heeft de autoriteiten van de VRC en Vietnam, de producenten-exporteurs en handelaren in die landen, de haar bekende belanghebbende importeurs in de Unie en de bedrijfstak van de Unie officieel van de opening van het onderzoek in kennis gesteld. Er werd een vragenlijst toegezonden aan de producenten-exporteurs in de VRC en Vietnam die de Commissie bekend waren of die zich binnen de in overweging 15 van de openingsverordening vermelde termijn hadden gemeld. Ook naar importeurs in de Unie is een vragenlijst gestuurd. (21) Belanghebbenden werden in de gelegenheid gesteld om binnen de bij de openingsverordening vastgestelde termijn hun standpunt schriftelijk kenbaar te maken en te verzoeken te worden gehoord. (22) Drie ondernemingen in Vietnam, waarvan er één niet met de productie van handpallettrucks was begonnen in het onderzoektijdvak, en vier niet-verbonden importeurs hebben zich gemeld. (23) Twee Vietnamese ondernemingen hebben de vragenlijst beantwoord en overeenkomstig artikel 13, lid 4, van de basisverordening verzocht van de eventuele uitbreiding van de maatregelen te worden vrijgesteld. (24) Vier niet-verbonden importeurs in de Unie hebben de vragenlijst beantwoord. (25) Bij de volgende ondernemingen in Vietnam werd ter plaatse een controlebezoek uitgevoerd: — Vietmachine Producing and Trading Co., Ltd, en — D&D Technologies Co., Ltd. 2. RESULTATEN VAN HET ONDERZOEK 2.1. Algemene overwegingen (26) Overeenkomstig artikel 13, lid 1, van de basisverordening moeten om na te gaan of er sprake is van mogelijke ontwijking achtereenvolgens de volgende elementen worden onderzocht: — of zich een verandering in de structuur van het handelsverkeer tussen de VRC en de Unie heeft voorgedaan; — of die verandering het gevolg is van praktijken, processen of werkzaamheden waarvoor, afgezien van de instelling van de geldende antidumpingmaatregelen, onvoldoende reden of economische rechtvaardiging bestaat; — of is bewezen dat er sprake is van schade of dat de corrigerende werking van de geldende antidumpingmaatregelen, gezien de prijzen en/of de hoeveelheden van het onderzochte product, wordt ondermijnd, en — of is bewezen dat dumping plaatsvindt ten aanzien van de voor het betrokken product eerder vastgestelde normale waarden. (27) Aangezien het door de indieners van het verzoek in hun verzoek verstrekte voorlopige bewijsmateriaal wees op assemblagewerkzaamheden in Vietnam, heeft de Commissie in het kader van het huidige onderzoek specifieker geanalyseerd of aan de voorwaarden van artikel 13, lid 2, van de basisverordening is voldaan, met name: — of de assemblagewerkzaamheden sinds of kort vóór de opening van het antidumpingonderzoek zijn aangevangen of aanmerkelijk zijn toegenomen en de betrokken delen afkomstig zijn uit het land waarop de maatregelen van toepassing zijn, en — of de delen 60 % of meer uitmaken van de totale waarde van de delen van het geassembleerde product, en of de waarde die tijdens de assemblage- of voltooiingswerkzaamheden aan de ingevoerde delen wordt toegevoegd meer dan 25 % van de fabricagekosten bedraagt. (28) De door de twee Vietnamese ondernemingen verstrekte uitvoergegevens stemden overeen met de gegevens in de Comext-databank ( 11 ) met betrekking tot de invoer van het onderzochte product uit Vietnam. Daarom werd geoordeeld dat deze ondernemingen in de verslagperiode de enige exporteurs van het onderzochte product uit Vietnam naar de Unie waren. 2.2. Voorwaarde van artikel 13, lid 2, onder a): aanvang of aanmerkelijke toename van de assemblagewerkzaamheden (29) Tussen 2013, toen bij Uitvoeringsverordening (EU) nr. 372/2013 het definitieve antidumpingrecht tot 70,8 % werd verhoogd, en de verslagperiode is het verkoopvolume op de markt van de Unie van beide ondernemingen voortdurend toegenomen. Het verkoopvolume op de markt van de Unie van beide ondernemingen is in die periode meer dan verdrievoudigd. Voor 2013 was de uitvoer van deze ondernemingen naar de markt van de Unie verwaarloosbaar of onbestaand. Tegelijkertijd is de Chinese uitvoer van het onderzochte product naar de markt van de Unie aanzienlijk gedaald met 65 %. Daarom werd geconcludeerd dat er zich een verandering in de structuur van het handelsverkeer tussen de Unie en de VRC, enerzijds, en de Unie en Vietnam, anderzijds, heeft voorgedaan, en dat er dus aan de voorwaarde van artikel 13, lid 2, onder a), van de basisverordening is voldaan. 2.3. Voorwaarden van artikel 13, lid 2, onder b): criteria van 60 % en 25 % (30) Teneinde vast te stellen of er sprake is van ontwijking moest de Commissie, in overeenstemming met artikel 13, lid 2, onder b), van de basisverordening, nagaan of de bij de assemblagewerkzaamheden gebruikte delen afkomstig uit de landen waarop de maatregelen van toepassing zijn, 60 % of meer uitmaken van de totale waarde van de delen van het geassembleerde product, en of de waarde die aan de ingevoerde delen wordt toegevoegd niet meer dan 25 % van de fabricagekosten bedraagt. i) Eerste criterium: 60 % van de totale waarde van de delen die het geassembleerde product uitmaken (31) Voor beide medewerkende ondernemingen werd vastgesteld dat de delen afkomstig uit het land waarop de maatregelen van toepassing zijn, geen 60 % of meer uitmaken van de totale waarde van de delen van de geassembleerde producten. (32) Bijgevolg kunnen de door de medewerkende Vietnamese ondernemingen uitgevoerde assemblagewerkzaamheden niet worden beschouwd als ontwijking in de zin van artikel 13, lid 2, van de basisverordening. ii) Tweede criterium: 25 % van de waarde toegevoegd aan de ingevoerde delen (33) Aangezien uit het onderzoek is gebleken dat niet aan het criterium van 60 % is voldaan en dat de assemblagewerkzaamheden niet kunnen worden beschouwd als ontwijking in de zin van artikel 13, lid 2, van de basisverordening, werd het niet nodig geacht dit criterium te onderzoeken. 2.4. Voorwaarden van artikel 13, lid 2, onder c): ondermijning van de corrigerende werking van het recht en bewijs van dumping (34) Aangezien uit het onderzoek is gebleken dat niet aan het criterium van 60 % is voldaan en dat de assemblagewerkzaamheden niet kunnen worden beschouwd als ontwijking in de zin van artikel 13, lid 2, van de basisverordening, werd het niet nodig geacht deze aspecten te onderzoeken. (35) Gezien het feit dat de twee onderzochte ondernemingen in de verslagperiode 100 % van de Vietnamese invoer vertegenwoordigden, kon niet worden vastgesteld dat de geldende maatregelen ten aanzien van China worden ontweken door de invoer verzonden vanuit Vietnam. 3. BEËINDIGING VAN HET ONDERZOEK (36) Gezien de in de overwegingen 30, 31 en 32 vermelde bevindingen moet het huidige antiontwijkingsonderzoek worden beëindigd. De bij de openingsverordening ingestelde registratie van de invoer van handpallettrucks en essentiële onderdelen daarvan, verzonden vanuit Vietnam, al dan niet aangegeven als van oorsprong uit Vietnam, moet daarom worden beëindigd en die verordening moet worden ingetrokken. (37) De belanghebbenden werden in kennis gesteld van de belangrijkste feiten en overwegingen op grond waarvan de Commissie voornemens was het onderzoek te beëindigen en konden hierover opmerkingen maken. Er werden geen opmerkingen ontvangen die wijziging konden brengen in de hierboven vermelde conclusies. (38) De in deze verordening vervatte maatregelen zijn in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, HEEFT DE VOLGENDE VERORDENING VASTGESTELD: Artikel 1 Het onderzoek dat bij Verordening (EU) 2017/1348 werd geopend om vast te stellen of bij de invoer in de Unie van handpallettrucks en essentiële onderdelen daarvan, d.w.z. het chassis en de hydraulische onderdelen, van oorsprong uit de Volksrepubliek China, momenteel ingedeeld onder de GN-codes ex 8427 90 00 en ex 8431 20 00, verzonden vanuit Vietnam, al dan niet aangegeven als van oorsprong uit Vietnam (Taric-codes 8427900013 en 8431200013), de bij Uitvoeringsverordening (EU) nr. 1008/2011, als gewijzigd bij Uitvoeringsverordening (EU) nr. 372/2013, ingestelde maatregelen worden ontweken, wordt beëindigd. Artikel 2 De douaneautoriteiten beëindigen de bij artikel 2 van Uitvoeringsverordening (EU) 2017/1348 ingestelde registratie van de invoer. Artikel 3 Uitvoeringsverordening (EU) 2017/1348 wordt ingetrokken. Artikel 4 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 februari 2018. Voor de Commissie De voorzitter Jean-Claude JUNCKER ( 1 ) PB L 176 van 30.6.2016, blz. 21 . ( 2 ) Verordening (EG) nr. 1174/2005 van de Raad van 18 juli 2005 tot instelling van een definitief antidumpingrecht en tot definitieve inning van het voorlopige recht op de invoer van handpallettrucks en essentiële delen daarvan uit de Volksrepubliek China ( PB L 189 van 21.7.2005, blz. 1 ). ( 3 ) Verordening (EG) nr. 684/2008 van de Raad van 17 juli 2008 tot verduidelijking van het toepassingsgebied van de antidumpingmaatregelen die bij Verordening (EG) nr. 1174/2005 zijn ingesteld op de invoer van handpallettrucks en essentiële onderdelen daarvan van oorsprong uit de Volksrepubliek China ( PB L 192 van 19.7.2008, blz. 1 ). ( 4 ) Verordening (EG) nr. 499/2009 van de Raad van 11 juni 2009 tot uitbreiding van het bij Verordening (EG) nr. 1174/2005 ingestelde definitieve antidumpingrecht op handpallettrucks en essentiële onderdelen daarvan van oorsprong uit de Volksrepubliek China tot hetzelfde product verzonden vanuit Thailand, al dan niet aangegeven als van oorsprong uit Thailand ( PB L 151 van 16.6.2009, blz. 1 ). ( 5 ) Uitvoeringsverordening (EU) nr. 1008/2011 van de Raad van 10 oktober 2011 tot instelling van een definitief antidumpingrecht op handpallettrucks en essentiële onderdelen daarvan, van oorsprong uit de Volksrepubliek China, zoals uitgebreid tot handpallettrucks en essentiële onderdelen daarvan verzonden uit Thailand, al dan niet aangegeven als van oorsprong uit Thailand, na een nieuw onderzoek bij het vervallen van de maatregelen overeenkomstig artikel 11, lid 2, van Verordening (EG) nr. 1225/2009 ( PB L 268 van 13.10.2011, blz. 1 ). ( 6 ) Uitvoeringsverordening (EU) nr. 372/2013 van de Raad van 22 april 2013 tot wijziging van Uitvoeringsverordening (EU) nr. 1008/2011 tot instelling van een definitief antidumpingrecht op handpallettrucks en essentiële onderdelen daarvan, van oorsprong uit de Volksrepubliek China, naar aanleiding van een gedeeltelijk tussentijds nieuw onderzoek overeenkomstig artikel 11, lid 3, van Verordening (EG) nr. 1225/2009 ( PB L 112 van 24.4.2013, blz. 1 ). ( 7 ) Uitvoeringsverordening (EU) nr. 946/2014 van de Commissie van 4 september 2014 tot wijziging van Uitvoeringsverordening (EU) nr. 1008/2011 van de Raad tot instelling van een definitief antidumpingrecht op handpallettrucks en essentiële delen daarvan van oorsprong uit de Volksrepubliek China naar aanleiding van een nieuw onderzoek ten behoeve van een „nieuwe exporteur” op grond van artikel 11, lid 4, van Verordening (EG) nr. 1225/2009 van de Raad ( PB L 265 van 5.9.2014, blz. 7 ). ( 8 ) Uitvoeringsverordening (EU) 2016/1346 van de Commissie van 8 augustus 2016 tot uitbreiding van het definitieve antidumpingrecht dat bij Uitvoeringsverordening (EU) nr. 1008/2011 van de Raad, als gewijzigd bij Uitvoeringsverordening (EU) nr. 372/2013 van de Raad, is ingesteld op handpallettrucks en essentiële onderdelen daarvan, van oorsprong uit de Volksrepubliek China, tot enigszins gewijzigde handpallettrucks van oorsprong uit de Volksrepubliek China ( PB L 214 van 9.8.2016, blz. 1 ). ( 9 ) Uitvoeringsverordening (EU) 2017/2206 van de Commissie van 29 november 2017 tot instelling van definitieve antidumpingrechten op handpallettrucks en essentiële onderdelen daarvan van oorsprong uit de Volksrepubliek China naar aanleiding van een nieuw onderzoek bij het vervallen van de maatregelen overeenkomstig artikel 11, lid 2, van Verordening (EU) 2016/1036 van het Europees Parlement en de Raad ( PB L 314 van 30.11.2017, blz. 12 ). ( 10 ) Uitvoeringsverordening (EU) 2017/1348 van de Commissie van 19 juli 2017 tot opening van een onderzoek naar de mogelijke ontwijking van de antidumpingmaatregelen die bij Uitvoeringsverordening (EU) nr. 1008/2011 van de Raad, als gewijzigd bij Uitvoeringsverordening (EU) nr. 372/2013, zijn ingesteld ten aanzien van de invoer van handpallettrucks en essentiële onderdelen daarvan, van oorsprong uit de Volksrepubliek China, door de invoer verzonden vanuit Vietnam, al dan niet aangegeven als van oorsprong uit Vietnam, en tot registratie van deze invoer ( PB L 188 van 20.7.2017, blz. 1 ). ( 11 ) Comext is een databank van buitenlandse handelsstatistieken die door Eurostat wordt beheerd.",
  "source": "EUR LEX"
}