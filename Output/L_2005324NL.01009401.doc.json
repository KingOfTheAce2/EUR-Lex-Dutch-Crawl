{
  "url": "http://www.w3.org/1999/xhtml\">",
  "content": "L_2005324NL.01009401.xml 10.12.2005 NL Publicatieblad van de Europese Unie L 324/94 AANBEVELING VAN DE COMMISSIE van 8 december 2005 betreffende de behandeling, in het kader van Verordening (EG) nr. 2494/95 van de Raad en specifieke uitvoeringsmaatregelen in verband hiermee, van bepaalde onderwerpen betreffende de hervorming van de gezondheidszorg in de geharmoniseerde indexcijfers van de consumptieprijzen (Voor de EER relevante tekst) (2005/881/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, en met name op artikel 211, Overwegende hetgeen volgt: (1) In januari 2006 vindt in Nederland een hervorming van de ziektekostenverzekering plaats, waarbij de zorgverzekering wordt ingevoerd. Deze nieuwe verplichte sociale basisverzekering zal een groot gedeelte van de gezondheidszorg voor de gehele bevolking bestrijken; naar verwachting zal ongeveer 37,5 % van de totale bevolking van een particuliere verzekeringsregeling naar de nieuwe socialeverzekeringsregeling overgaan (hierna de „hervorming” genoemd). (2) De hervorming betekent een fundamentele verandering van de organisatorische en institutionele structuur van de gezondheidszorg. In de geharmoniseerde indexcijfers van de consumptieprijzen (GICP's) moet dit zorgstelsel op de juiste wijze, in overeenstemming met het wettelijke GICP-kader en in het bijzonder met onderstaande verordeningen, worden behandeld: — Verordening (EG) nr. 2494/95 van de Raad van 23 oktober 1995 inzake geharmoniseerde indexcijfers van de consumptieprijzen ( 1 ) , en met name artikel 4, artikel 5, lid 3, artikel 8, lid 3, en de artikelen 9 en 12; — Verordening (EG) nr. 1749/96 van de Commissie van 9 september 1996 inzake initiële maatregelen tot uitvoering van Verordening (EG) nr. 2494/95 van de Raad inzake geharmoniseerde indexcijfers van de consumptieprijzen ( 2 ) , artikelen 2 en 4 en bijlage Ia, en met name de voetnoten 16 en 17; — Verordening (EG) nr. 2454/97 van de Commissie van 10 december 1997 houdende vaststelling van nadere bepalingen voor de toepassing van Verordening (EG) nr. 2494/95 van de Raad met betrekking tot minimumnormen voor de kwaliteit van GICP-wegingen ( 3 ) ; — Verordening (EG) nr. 1617/1999 van de Commissie van 23 juli 1999 houdende gedetailleerde regels voor de uitvoering van Verordening (EG) nr. 2494/95 van de Raad wat de minimumnormen voor de behandeling van verzekeringen in het geharmoniseerde indexcijfer van de consumptieprijzen betreft, en tot wijziging van Verordening (EG) nr. 2214/96 ( 4 ) , artikelen 2 en 3; — Verordening (EG) nr. 2166/1999 van de Raad van 8 oktober 1999 houdende gedetailleerde regels voor de uitvoering van Verordening (EG) nr. 2494/95 voor wat betreft de minimumnormen voor de behandeling van tot de sectoren gezondheid, onderwijs en sociale bescherming behorende producten in het geharmoniseerde indexcijfer van de consumptieprijzen ( 5 ) , artikel 4, en resulteren in GICP's die vergelijkbaar, betrouwbaar en relevant zijn. (3) In de GICP-verordeningen wordt het geval van deze hervorming, waarbij de regels voor het in aanmerking komen voor en de toegang tot de sociale verzekering fundamenteel worden gewijzigd, niet expliciet en specifiek behandeld. Gezien de potentiële gevolgen voor het GICP en de onzekerheid voor de gebruikers in verband daarmee, acht de Commissie het noodzakelijk een aanbeveling te geven voor de behandeling van de hervorming in het GICP, teneinde de bestaande GICP-verordeningen te verduidelijken. (4) Voor het meten van veranderingen in de consumptieprijzen moeten volgens de wettelijke regeling veranderingen van nulprijzen naar positieve prijzen en vice versa in het GICP worden opgenomen. Wanneer dit vereiste buiten zijn context wordt geplaatst, kan dit ertoe leiden dat het GICP als gevolg van deze hervorming een zeer grote daling van de inflatie te zien geeft. Ten aanzien van deze hervorming is de Commissie (Eurostat) evenwel van mening dat een dergelijke behandeling een ongegronde prijswijziging te zien zou geven, omdat het hier gaat om prijstransacties waarbij verschillende waarderingsconcepten worden gebruikt. (5) De waardering van de uitgaven voor gezondheidszorg in het GICP (COICOP/GICP 06) ( 6 ) is afhankelijk van de behandeling van de ziektekostenverzekering (COICOP/GICP 12.5.3). (6) Sociale verzekeringen vallen niet onder de monetaire consumptieve bestedingen van de huishoudens, noch vóór noch na de hervorming. De hervorming leidt tot een aanzienlijke daling van de populatie die onder particuliere verzekeringsregelingen valt. (7) De omvang van de consumptie per hoofd van de bevolking voor gezondheidszorg wijkt in beginsel niet af van die in de basis- of referentieperiode, maar de samenstelling van de consumentenpopulatie en het waarderingsconcept veranderen in de vergeleken periodes allebei als gevolg van de nieuwe regels voor het in aanmerking komen voor en de toegang tot de verzekeringsregelingen. (8) De gevolgen voor het GICP, vanaf de maand januari waarin een dergelijke hervorming plaatsvindt, van consumenten die naar de nieuwe sociale ziektekostenverzekering gaan, zouden daardoor min of meer neutraal moeten zijn. (9) De Commissie is van oordeel dat een dergelijke behandeling niet van invloed is op de behandeling van eerdere voorbeelden van veranderingen van nulprijzen naar positieve prijzen en vice versa (bv. de afschaffing van de kijkgelden in 2000 en de hervorming van de ziektekostenverzekering in Nederland in 2004 of de hervorming van de gezondheidszorg in Duitsland in 2004). (10) De Commissie (Eurostat) heeft voor bovenstaande uiteenzetting rekening gehouden met het standpunt van belangrijke GICP-gebruikers en de nationale GICP-deskundigen, BEVEELT AAN: 1) Veranderingen in de consumptieprijzen mogen ten behoeve van het GICP niet eenvoudig worden gemeten als een gevolg van veranderingen in de voorschriften voor het in aanmerking komen voor en de toegang tot de sociale ziektekostenverzekering. Daarentegen moet voor het GICP worden gekeken naar prijswijzigingen binnen één en hetzelfde stelsel en naar prijswijzigingen die het gevolg zijn van veranderingen in de prijsbepalende regels binnen één en hetzelfde stelsel. 2) Zowel de prijzen als de gewichten voor de ziektekostenverzekering en de uitgaven voor gezondheidszorg moeten met elkaar verenigbaar zijn, ook in de loop der tijd. 3) Om ervoor te zorgen dat het GICP accuraat en relevant is, moet met hervormingen met de hierboven beschreven kenmerken rekening worden gehouden door de gewichten bij te stellen en de prijsindexcijfers te koppelen voor: a) de ziektekostenverzekering, of binnen de ziektekostenverzekering tussen de maand januari waarin de hervorming plaatsvindt, en de daaraan voorafgaande maand december; b) de uitgaven voor gezondheidszorg, of binnen deze uitgaven tussen de maand januari waarin de hervorming plaatsvindt, en de daaraan voorafgaande maand december. Deze behandeling is daardoor in overeenstemming met de behandeling van de ziektekostenverzekering. 4) Bij de berekening van GICP's moeten de autoriteiten deze aanbeveling in acht nemen; daarbij moet wel rekening worden gehouden met de specifieke omstandigheden van elke hervorming. 5) Deze aanbeveling is gericht tot de lidstaten. Gedaan te Brussel, 8 december 2005. Voor de Commissie Joaquín ALMUNIA Lid van de Commissie ( 1 ) PB L 257 van 27.10.1995, blz. 1 . Verordening gewijzigd bij Verordening (EG) nr. 1882/2003 van het Europees Parlement en de Raad ( PB L 284 van 31.10.2003, blz. 1 ). ( 2 ) PB L 229 van 10.9.1996, blz. 3 . Verordening laatstelijk gewijzigd bij Verordening (EG) nr. 1708/2005 ( PB L 274 van 20.10.2005, blz. 9 ). ( 3 ) PB L 340 van 11.12.1997, blz. 24 . ( 4 ) PB L 192 van 24.7.1999, blz. 9 . ( 5 ) PB L 266 van 14.10.1999, blz. 1 . ( 6 ) Classificatie van individuele verbruiksfuncties, zoals aangepast aan de behoeften van de GICP's (COICOP/GICP).",
  "source": "EUR LEX"
}