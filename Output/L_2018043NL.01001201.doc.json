{
  "url": "http://www.w3.org/1999/xhtml\"><!--",
  "content": "L_2018043NL.01001201.xml 16.2.2018 NL Publicatieblad van de Europese Unie L 43/12 BESLUIT (GBVB) 2018/224 VAN DE RAAD van 15 februari 2018 tot wijziging van Besluit 2011/101/GBVB betreffende beperkende maatregelen tegen Zimbabwe DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 15 februari 2011 Besluit 2011/101/GBVB betreffende beperkende maatregelen tegen Zimbabwe ( 1 ) vastgesteld. (2) De Raad heeft Besluit 2011/101/GBVB geëvalueerd in het licht van de politieke ontwikkelingen in Zimbabwe. Gezien het aantal en de omvang van de onzekerheden waarmee de transitie na de machtswisseling in december 2017 gepaard gaat, is de Raad van oordeel dat de beperkende maatregelen moeten blijven gelden totdat er grotere duidelijkheid is. (3) De beperkende maatregelen tegen Zimbabwe moeten derhalve worden verlengd tot en met 20 februari 2019. De Raad moet de beperkende maatregelen permanent evalueren in het licht van de politieke en de veiligheidsontwikkelingen in Zimbabwe. (4) De beperkende maatregelen moeten worden gehandhaafd ten aanzien van de zeven personen en de entiteit in bijlage I bij Besluit 2011/101/GBVB. De schorsing van de beperkende maatregelen moet worden verlengd voor de vijf personen in bijlage II bij Besluit 2011/101/GBVB. (5) Besluit 2011/101/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Artikel 10 van Besluit 2011/101/GBVB wordt vervangen door: „Artikel 10 1.   Dit besluit treedt in werking op de datum waarop het wordt vastgesteld. 2.   Dit besluit is van toepassing tot en met 20 februari 2019. 3.   De maatregelen in artikel 4, lid 1, en in artikel 5, leden 1 en 2, voor zover van toepassing op de personen in bijlage II, worden tot en met 20 februari 2019 geschorst. 4.   Dit besluit wordt voortdurend geëvalueerd en het wordt zo nodig verlengd of gewijzigd indien de Raad oordeelt dat de doelstellingen ervan niet zijn bereikt.”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 15 februari 2018. Voor de Raad De voorzitter K. VALCHEV ( 1 ) Besluit 2011/101/GBVB van de Raad van 15 februari 2011 betreffende beperkende maatregelen tegen Zimbabwe ( PB L 42 van 16.2.2011, blz. 6 ).",
  "source": "EUR LEX"
}