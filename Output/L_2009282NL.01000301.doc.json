{
  "url": "http://www.w3.org/1999/xhtml\">",
  "content": "L_2009282NL.01000301.xml 29.10.2009 NL Publicatieblad van de Europese Unie L 282/3 VERORDENING (EG) N r. 1019/2009 VAN DE COMMISSIE van 28 oktober 2009 houdende goedkeuring van minimale wijzigingen van het productdossier van een benaming die is opgenomen in het register van beschermde oorsprongsbenamingen en beschermde geografische aanduidingen (Pouligny-Saint-Pierre (BOB)) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 510/2006 van de Raad van 20 maart 2006 inzake de bescherming van geografische aanduidingen en oorsprongsbenamingen van landbouwproducten en levensmiddelen ( 1 ) , en met name op artikel 9, lid 2, tweede zin, Overwegende hetgeen volgt: (1) Overeenkomstig artikel 9, lid 1, eerste alinea, en artikel 17, lid 2, van Verordening (EG) nr. 510/2006 heeft de Commissie de aanvraag van Frankrijk beoordeeld voor de goedkeuring van een wijziging van onderdelen van het productdossier van de beschermde oorsprongsbenaming „Pouligny-Saint-Pierre”, die bij Verordening (EG) nr. 1107/96 van de Commissie ( 2 ) is geregistreerd. (2) De aanvraag betreft een wijziging van het productdossier waarin nader wordt omschreven onder welke voorwaarden behandelingen en additieven mogen worden gebruikt bij de verwerking van de melk en de vervaardiging van „Pouligny-Saint-Pierre”. Deze methoden staan borg voor het behoud van de essentiële kenmerken van de benaming. (3) De Commissie heeft de betrokken wijziging onderzocht en acht ze gerechtvaardigd. Aangezien het een minimale wijziging betreft in de zin van artikel 9 van Verordening (EG) nr. 510/2006, kan de Commissie de wijziging goedkeuren zonder het verzoek te onderwerpen aan de in de artikelen 5, 6 en 7 van die verordening vastgestelde procedure, HEEFT DE VOLGENDE VERORDENING VASTGESTELD: Artikel 1 Het productdossier voor de beschermde oorsprongsbenaming „Pouligny-Saint-Pierre” wordt gewijzigd overeenkomstig bijlage I bij deze verordening. Artikel 2 De geconsolideerde samenvatting, die de belangrijkste gegevens uit het productdossier bevat, is opgenomen in bijlage II bij deze verordening. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 oktober 2009. Voor de Commissie Mariann FISCHER BOEL Lid van de Commissie ( 1 ) PB L 93 van 31.3.2006, blz. 12 . ( 2 ) PB L 148 van 21.6.1996, blz. 1 . BIJLAGE I De volgende wijzigingen in het productdossier van de beschermde oorsprongsbenaming „Pouligny-Saint-Pierre” worden goedgekeurd: „Werkwijze voor het verkrijgen van het product” Punt 5 van het productdossier waarin de werkwijze voor het verkrijgen van het product is beschreven, wordt aangevuld met de volgende bepalingen: „[…] Om de melk te laten stremmen, mag uitsluitend stremsel (leb) worden toegevoegd. De melk mag niet worden geconcentreerd door vóór de stremming het waterige gedeelte ten dele te verwijderen. […] De grondstoffen op basis van zuivel, het niet-afgewerkte product, de wrongel en de verse kaas mogen niet onder het vriespunt worden bewaard. Behalve de grondstoffen op basis van zuivel, zijn de enige ingrediënten, technische hulpstoffen bij de fabricage dan wel aan de melk of tijdens de fabricage toegevoegde additieven die mogen worden gebruikt: stremsel, onschadelijke culturen van bacteriën, gist, schimmels en zout. […] Verse of rijpende kaas mag niet onder gewijzigde atmosfeer worden bewaard.”. BIJLAGE II SAMENVATTING Verordening (EG) Nr. 510/2006 van de Raad inzake de bescherming van geografische aanduidingen en oorsprongsbenamingen van landbouwproducten en levensmiddelen „POULIGNY-SAINT-PIERRE” EG-nummer: FR-PDO-0117-0128/29.3.2006 BOB (X) BGA ( ) Deze samenvatting bevat de belangrijkste gegevens uit het productdossier ter informatie. 1. Bevoegde dienst van de lidstaat Naam: Institut national de l’origine et de la qualité Adres: 51 rue d’Anjou, 75008 Paris, FRANCE Tel. +33 153898000 Fax +33 153898060 E-mail: info@inao.gouv.fr 2. Groepering Naam: Syndicat des producteurs de Pouligny-Saint-Pierre Adres: Maison de l’agriculture, 65 avenue Gambetta, 36300 Le Blanc, FRANCE Tel. +33 254375213 Fax +33 254370421 E-mail: syndicataocpouligny@tele2.fr Samenstelling: Producenten/verwerkers (X) andere ( ) 3. Productcategorie Categorie 1.3: Kaas 4. Productdossier (samenvatting van de in artikel 4, lid 2, van Verordening (EG) nr. 510/2006 voorgeschreven gegevens) 4.1. Naam „Pouligny-Saint-Pierre” 4.2. Beschrijving Licht gezouten, ongekookte, zachte kaas van volle geitenmelk, met oppervlakkige schimmelvorming die wordt aangeboden in een verpakking die de vorm heeft van een afgeknotte piramide met een vierkante voet. De kaas heeft een vetgehalte van minimaal 45 percent in de droge stof; per kaas bedraagt de droge stof minimaal 90 g. 4.3. Geografisch gebied 22 gemeenten van het departement Indre: De kantons Blanc en Tournon-Saint-Martin: alle gemeenten Het kanton Bélâbre: de gemeenten Mauvières en Saint-Hilaire-sur-Bénaize Het kanton Mézières-en-Brenne: de gemeente Azay-le-Ferron 4.4. Bewijs van de oorsprong Iedere melkproducent, iedere kaasmakerij en ieder rijpingslokaal vult een „bekwaamheidsverklaring” in die wordt geregistreerd door de diensten van het INAO Aan de hand daarvan kunnen alle ondernemers door het INAO worden geïdentificeerd. Iedere onderneming moet de INAO te allen tijde inzage verlenen in de registers evenals in alle benodigde documenten voor de controle van de oorsprong, de kwaliteit en de productieomstandigheden van de melk en kaas. De kwaliteit en de typische kenmerken van het product met de beschermde oorsprongsbenaming worden gecontroleerd aan de hand van een analytisch en organoleptisch onderzoek. 4.5. Werkwijze voor het verkrijgen van het product De melkproductie en de bereiding en rijping van de kazen moeten plaatsvinden in het afgebakende geografische gebied. De kaas komt hoofdzakelijk door stremming van de melk, waaraan een kleine hoeveelheid stremsel (leb) is toegevoegd, tot stand. De wrongel blijft 24 à 36 uur in de kaasbak en wordt gezouten nadat hij er is uitgehaald. De kaas rijpt gedurende minstens 10 dagen. 4.6. Verband Reeds van in de 18e eeuw valt deze geitenkaas uit Touraine op tussen de andere geitenkazen die in de regio worden gemaakt. Dat heeft hij te danken aan zijn originele vorm, die — zo wil de traditie het — een kopie zou zijn van de klokkentoren van de gemeente Pouligny. Al heel snel wordt deze kaas ook beroemd hetgeen door een bekroning met een medaille tijdens een concours in Parijs in 1901 wordt bevestigd. De producentenorganisatie heeft zich zeer snel ingezet om de specificiteit van de kaas te handhaven en zag in 1976 haar inzet beloond met een oorsprongsbenaming. Het afgebakende productiegebied wordt gekenmerkt door vrij uniforme omstandigheden op het gebied van klimaat (warmer en droger dan de gebieden er omheen), bodemgesteldheid (arme gronden met een hoog percentage klei en zand) en flora, die voor het houden van geiten gunstig zijn en zodoende hebben geleid tot deze traditionele kaasmakerij. 4.7. Controlestructuur Naam: Institut national de l’origine et de la qualité (INAO) Adres: 51 rue d’Anjou, 75008 Paris, FRANCE Tel. + 33 153898000 Fax + 33 153898060 E-mail: info@inao.gouv.fr Het Institut National des Appellations d’Origine is een openbare bestuursrechtelijke instelling met rechtspersoonlijkheid die onder het ministerie van Landbouw ressorteert. Het INAO is verantwoordelijk voor de controle van de productievoorwaarden van de producten met een oorsprongsbenaming. Naam: Direction générale de la concurrence, de la consommation et de la répression des fraudes (DGCCRF) Adres: 59, boulevard Vincent Auriol, 75703 Paris Cédex 13, FRANCE Tel. +33 144871717 Fax +33 144973037 Het DGCCRF is een dienst van het ministerie van Economie, Financiën en Industrie. 4.8. Etikettering De beschermde oorsprongsbenaming „Pouligny-Saint-Pierre” moet op het etiket van de kaas zijn aangebracht in een lettertype dat minstens twee derde zo groot is als het grootste op het etiket voorkomende lettertype.",
  "source": "EUR LEX"
}