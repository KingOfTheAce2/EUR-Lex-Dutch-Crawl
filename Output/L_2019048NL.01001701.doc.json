{
  "url": "http://www.w3.org/1999/xhtml\">",
  "content": "L_2019048NL.01001701.xml 20.2.2019 NL Publicatieblad van de Europese Unie L 48/17 UITVOERINGSVERORDENING (EU) 2019/291 VAN DE COMMISSIE van 19 februari 2019 tot wijziging van Uitvoeringsverordening (EU) nr. 540/2011 wat betreft de verlenging van de goedkeuringsperiode voor de werkzame stoffen 1-naftylaceetamide, 1-naftylazijnzuur, acrinathrin, azoxystrobin, fluazifop-P, fluroxypyr, imazalil, kresoxim-methyl, oxyfluorfen, prochloraz, prohexadion, spiroxamine, tefluthrin en terbutylazine (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 17, eerste alinea, Overwegende hetgeen volgt: (1) In deel B van de bijlage bij Uitvoeringsverordening (EU) nr. 540/2011 van de Commissie ( 2 ) zijn de werkzame stoffen opgenomen die zijn goedgekeurd uit hoofde van Verordening (EG) nr. 1107/2009. (2) De geldigheidsduur van de goedkeuring voor de stoffen 1-naftylaceetamide, 1-naftylazijnzuur, acrinathrin, azoxystrobin, fluazifop-P, fluroxypyr, imazalil, kresoxim-methyl, oxyfluorfen, prochloraz, prohexadion, spiroxamine, tefluthrin en terbutylazine verstrijkt op 31 december 2021. (3) Er zijn aanvragen om verlenging van de goedkeuring van de in deze verordening opgenomen werkzame stoffen ingediend overeenkomstig Uitvoeringsverordening (EU) nr. 844/2012 van de Commissie ( 3 ) . Om redenen die de aanvrager niet verwijtbaar zijn, zal de goedkeuring van die stoffen waarschijnlijk vervallen voordat over de verlenging van de goedkeuring een beslissing is genomen. Daarom moet de goedkeuringsperiode worden verlengd overeenkomstig artikel 17 van Verordening (EG) nr. 1107/2009. (4) Gezien de tijd en de middelen die nodig zijn om de beoordeling te voltooien van de aanvragen voor de verlenging van de goedkeuring van een groot aantal werkzame stoffen waarvan de goedkeuringen tussen 2019 en 2021 verstrijken, is bij Uitvoeringsbesluit C(2016)6104 van de Commissie ( 4 ) een werkprogramma overeenkomstig artikel 18 van Verordening (EG) nr. 1107/2009 vastgesteld waarin soortgelijke werkzame stoffen zijn gegroepeerd en prioriteiten zijn gesteld op basis van veiligheidsrisico's voor de gezondheid van mens en dier of het milieu. (5) Overeenkomstig Uitvoeringsbesluit C(2016) 6104 moet prioriteit worden gegeven aan werkzame stoffen waarvan aangenomen wordt dat zij een gering risico vormen. De goedkeuring van deze stoffen moet daarom met een zo kort mogelijke duur worden verlengd. Rekening houdend met de verdeling van de verantwoordelijkheden en werkzaamheden onder de lidstaten die als rapporteur en corapporteur optreden en de beschikbare middelen die voor de beoordeling en besluitvorming nodig zijn, moet deze duur één jaar bedragen voor de werkzame stof prohexadion. (6) Voor de werkzame stoffen die niet vallen onder de categorieën waaraan in Uitvoeringsbesluit C(2016) 6104 prioriteit wordt gegeven, moet de geldigheidsduur met twee of drie jaar worden verlengd, waarbij rekening moet worden gehouden met de huidige vervaldatum, met het feit dat volgens artikel 6, lid 3, van Uitvoeringsverordening (EU) nr. 844/2012 het aanvullende dossier voor een werkzame stof uiterlijk dertig maanden vóór het verstrijken van de goedkeuring moet worden ingediend, met de noodzaak om de verantwoordelijkheden en werkzaamheden evenwichtig te verdelen over de lidstaten die als rapporteur en corapporteur optreden en met de beschikbare middelen die voor de beoordeling en besluitvorming nodig zijn. De goedkeuringsperioden voor de werkzame stoffen 1-naftylaceetamide, 1-naftylazijnzuur, acrinathrin, fluazifop-P, prochloraz en spiroxamine moeten daarom met twee jaar worden verlengd en de goedkeuringsperioden voor de werkzame stoffen azoxystrobin, fluroxypyr, imazalil, kresoxim-methyl, oxyfluorfen, tefluthrin en terbutylazine met drie jaar. (7) Gezien het doel van artikel 17, eerste alinea, van Verordening (EG) nr. 1107/2009 zal de Commissie in gevallen waarin uiterlijk dertig maanden vóór de respectieve vervaldatum, als vastgesteld in de bijlage bij deze verordening, geen aanvullend dossier overeenkomstig Uitvoeringsverordening (EU) nr. 844/2012 wordt ingediend, de vervaldatum vaststellen op dezelfde datum als vóór deze verordening of op de vroegste datum daarna. (8) Gezien het doel van artikel 17, eerste alinea, van Verordening (EG) nr. 1107/2009 zal de Commissie — wanneer zij bij verordening bepaalt dat de goedkeuring van een in de bijlage bij deze verordening genoemde werkzame stof niet wordt verlengd omdat niet aan de criteria voor goedkeuring is voldaan — de vervaldatum vaststellen op dezelfde datum als vóór deze verordening of, indien dat later is, op de datum van inwerkingtreding van de verordening waarbij wordt bepaald dat de goedkeuring van de werkzame stof niet wordt verlengd. In gevallen waarin de Commissie bij verordening bepaalt dat de goedkeuring van een in de bijlage bij deze verordening genoemde werkzame stof wordt verlengd, zal de Commissie, wanneer dit aangewezen is, trachten om de vroegst mogelijke toepassingsdatum vast te stellen. (9) Uitvoeringsverordening (EU) nr. 540/2011 moet daarom dienovereenkomstig worden gewijzigd. (10) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De bijlage bij Uitvoeringsverordening (EU) nr. 540/2011 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 februari 2019. Voor de Commissie De voorzitter Jean-Claude JUNCKER ( 1 ) PB L 309 van 24.11.2009, blz. 1 . ( 2 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 3 ) Uitvoeringsverordening (EU) nr. 844/2012 van de Commissie van 18 september 2012 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 252 van 19.9.2012, blz. 26 ). ( 4 ) Uitvoeringsbesluit van de Commissie van 28 september 2016 tot vaststelling van een werkprogramma voor de beoordeling van aanvragen voor de verlenging van goedkeuringen van werkzame stoffen die verstrijken in 2019, 2020 en 2021, overeenkomstig Verordening (EG) nr. 1107/2009 van het Europees Parlement en de Raad ( PB C 357 van 29.9.2016, blz. 9 ). BIJLAGE De bijlage, deel B, bij Uitvoeringsverordening (EU) nr. 540/2011 wordt als volgt gewijzigd: 1) In rij 4 (Azoxystrobin), zesde kolom (geldigheidsduur), wordt de datum vervangen door „31 december 2024”. 2) In rij 5 (Imazalil), zesde kolom (geldigheidsduur), wordt de datum vervangen door „31 december 2024”. 3) In rij 6 (Prohexadion), zesde kolom (geldigheidsduur), wordt de datum vervangen door „31 december 2022”. 4) In rij 7 (Spiroxamine), zesde kolom (geldigheidsduur), wordt de datum vervangen door „31 december 2023”. 5) In rij 8 (Kresoxym-methyl), zesde kolom (geldigheidsduur), wordt de datum vervangen door „31 december 2024”. 6) In rij 9 (Fluroxypyr), zesde kolom (geldigheidsduur), wordt de datum vervangen door „31 december 2024”. 7) In rij 10 (Tefluthrin), zesde kolom (geldigheidsduur), wordt de datum vervangen door „31 december 2024”. 8) In rij 11 (Oxyfluorfen), zesde kolom (geldigheidsduur), wordt de datum vervangen door „31 december 2024”. 9) In rij 12 (1-naftylaceetamide), zesde kolom (geldigheidsduur), wordt de datum vervangen door „31 december 2023”. 10) In rij 13 (1-naftylazijnzuur), zesde kolom (geldigheidsduur), wordt de datum vervangen door „31 december 2023”; 11) In rij 15 (Fluazifop-P), zesde kolom (geldigheidsduur), wordt de datum vervangen door „31 december 2023”. 12) In rij 16 (Terbutylazine), zesde kolom (geldigheidsduur), wordt de datum vervangen door „31 december 2024”. 13) In rij 19 (Acrinathrin), zesde kolom (geldigheidsduur), wordt de datum vervangen door „31 december 2023”. 14) In rij 20 (Prochloraz), zesde kolom (geldigheidsduur), wordt de datum vervangen door „31 december 2023”.",
  "source": "EUR LEX"
}