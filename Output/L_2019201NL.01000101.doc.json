{
  "url": "http://www.w3.org/1999/xhtml\">",
  "content": "L_2019201NL.01000101.xml 30.7.2019 NL Publicatieblad van de Europese Unie L 201/1 UITVOERINGSVERORDENING (EU) 2019/1271 VAN DE COMMISSIE van 25 juli 2019 tot wijziging van Uitvoeringsverordening (EU) 2018/1848 wat betreft het bedrag dat voor Roemenië beschikbaar is voor de terugbetaling, overeenkomstig artikel 26, lid 5, van Verordening (EU) nr. 1306/2013 van het Europees Parlement en de Raad, van de kredieten die zijn overgedragen van het begrotingsjaar 2018 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1306/2013 van het Europees Parlement en de Raad van 17 december 2013 inzake de financiering, het beheer en de monitoring van het gemeenschappelijk landbouwbeleid en tot intrekking van Verordeningen (EEG) nr. 352/78, (EG) nr. 165/94, (EG) nr. 2799/98, (EG) nr. 814/2000, (EG) nr. 1290/2005 en (EG) nr. 485/2008 van de Raad ( 1 ) , en met name artikel 26, lid 6, Na raadpleging van het Comité voor de landbouwfondsen, Overwegende hetgeen volgt: (1) Bij Uitvoeringsverordening (EU) 2018/1848 van de Commissie ( 2 ) zijn de bedragen vastgesteld die ter beschikking van de lidstaten worden gesteld voor de terugbetaling aan de eindontvangers in het begrotingsjaar 2019. Die bedragen stemmen overeen met de daadwerkelijke verlagingen die de lidstaten in het begrotingsjaar 2018 in het kader van de financiële discipline hebben toegepast, op basis van de uitgavendeclaraties van de lidstaten voor de periode van 16 oktober 2017 tot en met 15 oktober 2018. (2) Wat Roemenië betreft, was in de gedetailleerde uitgavendeclaratie niet ten volle rekening gehouden met de drempel van 2 000 EUR die overeenkomstig artikel 8, lid 1, van Verordening (EU) nr. 1307/2013 van het Europees Parlement en de Raad ( 3 ) geldt in het kader van de financiële discipline. Daarom was in Uitvoeringsverordening (EU) 2018/1848 met het oog op een goed financieel beheer geen bedrag voor terugbetaling ter beschikking gesteld van Roemenië. (3) Roemenië heeft de Commissie vervolgens in kennis gesteld van het correcte bedrag van de financiële discipline dat in Roemenië had moeten worden toegepast voor het begrotingsjaar 2018 wanneer ten volle rekening wordt gehouden met de drempel van 2 000 EUR. Om de terugbetaling van de betrokken bedragen aan Roemeense landbouwers mogelijk te maken, dient de Commissie het overeenkomstige bedrag dat ter beschikking wordt gesteld van Roemenië, vast te stellen. (4) Uitvoeringsverordening (EU) 2018/1848 moet bijgevolg dienovereenkomstig worden gewijzigd. (5) Aangezien de wijziging waarin deze verordening voorziet, gevolgen heeft voor de toepassing van Uitvoeringsverordening (EU) 2018/1848, die met ingang van 1 december 2018 van toepassing is, moet deze verordening ook met ingang van die datum van toepassing worden; deze verordening moet derhalve in werking treden op de dag van de bekendmaking ervan in het Publicatieblad van de Europese Unie , HEEFT DE VOLGENDE VERORDENING VASTGESTELD: Artikel 1 In de tabel in de bijlage bij Uitvoeringsverordening (EU) 2018/1848 wordt na de rij betreffende Portugal het volgende ingevoegd: “Roemenië 16 669 111 ” Artikel 2 Deze verordening treedt in werking op de dag van de bekendmaking ervan in het Publicatieblad van de Europese Unie . Zij is van toepassing met ingang van 1 december 2018. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 juli 2019. Voor de Commissie, namens de voorzitter, Jerzy PLEWA Directeur-generaal Directoraat-generaal Landbouw en Plattelandsontwikkeling ( 1 ) PB L 347 van 20.12.2013, blz. 549 . ( 2 ) Uitvoeringsverordening (EU) 2018/1848 van de Commissie van 26 november 2018 inzake de terugbetaling, overeenkomstig artikel 26, lid 5, van Verordening (EU) nr. 1306/2013 van het Europees Parlement en de Raad, van de kredieten die zijn overgedragen van begrotingsjaar 2018 ( PB L 300 van 27.11.2018, blz. 4 ). ( 3 ) Verordening (EU) nr. 1307/2013 van het Europees Parlement en de Raad van 17 december 2013 tot vaststelling van voorschriften voor rechtstreekse betalingen aan landbouwers in het kader van de steunregelingen van het gemeenschappelijk landbouwbeleid en tot intrekking van Verordening (EG) nr. 637/2008 van de Raad en Verordening (EG) nr. 73/2009 van de Raad ( PB L 347 van 20.12.2013, blz. 608 ).",
  "source": "EUR LEX"
}