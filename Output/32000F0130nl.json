{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000F0130:NL:HTML\">",
  "content": "EUR-Lex - 32000F0130 - NL Avis juridique important | 32000F0130 2000/130/JBZ: Gemeenschappelijk standpunt van de Raad van 31 januari 2000 inzake het voorgestelde protocol tot bestrijding van de illegale vervaardiging van en handel in vuurwapens, met inbegrip van delen en onderdelen, en munitie, houdende aanvulling van het ontwerp-verdrag van de Verenigde Naties ter bestrijding van transnationale georganiseerde criminaliteit Publicatieblad Nr. L 037 van 12/02/2000 blz. 0001 - 0002 GEMEENSCHAPPELIJK STANDPUNT VAN DE RAAD van 31 januari 2000 inzake het voorgestelde protocol tot bestrijding van de illegale vervaardiging van en handel in vuurwapens, met inbegrip van delen en onderdelen, en munitie, houdende aanvulling van het ontwerp-verdrag van de Verenigde Naties ter bestrijding van transnationale georganiseerde criminaliteit (2000/130/JBZ) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op artikel 34, lid 2, onder a), Gezien het initiatief van de Portugese Republiek, Overwegende hetgeen volgt: (1) Internationale samenwerking in strafzaken met het oog op de preventie en de bestrijding van alle ernstige vormen van criminaliteit, met inbegrip van de illegale wapenhandel, als bepaald in artikel 29 van het Verdrag, is van het allerhoogste belang. (2) Er zijn regelingen getroffen voor de opstelling van en de onderhandelingen over een protocol tot bestrijding van de illegale vervaardiging van en handel in vuurwapens, met inbegrip van delen en onderdelen, en munitie, houdende aanvulling van het ontwerp-verdrag van de Verenigde Naties ter bestrijding van transnationale georganiseerde criminaliteit. (3) De Algemene Vergadering van de Verenigde Naties heeft besloten dat de definitieve tekst van het ontwerp-verdrag en de bijbehorende protocollen haar met het oog op een spoedige aanneming voorgelegd dient te worden voordat er in Palermo een conferentie ter ondertekening op hoog niveau plaatsvindt. (4) Een aantal in de Unie en in andere fora aangenomen internationale instrumenten voorziet reeds in de aanneming van maatregelen ter bestrijding van de illegale vervaardiging van en handel in vernietigingsmiddelen; (5) Op 17 december 1998 is een gemeenschappelijk optreden inzake de bijdrage van de Europese Unie aan de bestrijding van de destabiliserende accumulatie en verspreiding van handvuurwapens en lichte wapens(1) aangenomen. (6) Het is wensenlijk zo volledig mogelijk mee te werken aan de onderhandelingen over het voorgestelde protocol en onverenigbaarheid tussen het voorgestelde protocol en in de Unie vastgestelde instrumenten te voorkomen. (7) De Raad heeft in zijn conclusies van 5 oktober 1998 het voorzitterschap verzocht om een of meer gemeenschappelijke standpunten op grond van het Verdrag betreffende de Europese Unie voor te stellen in verband met het ontwerp-verdrag van de Verenigde Naties en de bijbehorende protocollen. (8) Er is rekening gehouden met het gemeenschappelijk standpunt dat de Raad op 29 maart 1999 heeft vastgesteld inzake het voorgestelde verdrag van de Verenigde Naties ter bestrijding van de georganiseerde criminaliteit(2), HEEFT HET VOLGENDE GEMEENSCHAPPELIJK STANDPUNT AANGENOMEN: Artikel 1 Tijdens de onderhandelingen over het ontwerp-protocol van de Verenigde Naties tot bestrijding van de illegale vervaardiging van en handel in vuurwapens, met inbegrip van delen en onderdelen, en munitie, steunen de lidstaten van de Europese Unie de definitie van vuurwapens die gebaseerd is op het concept van een dodelijk wapen met loop waarmee door explosieve voortstuwing een kogel, een patroon of een projectiel wordt uitgestoten, dat daartoe ontworpen is dan wel gemakkelijk tot zo'n wapen kan worden omgebouwd, met uitzondering van antieke vuurwapens en replica's daarvan. De definitie van antieke vuurwapens wordt in dit verband door het nationale recht geregeld, maar sluit na 1870 vervaardigde vuurwapens uit. Artikel 2 Met het oog op de toepassing van het ontwerp-protocol worden explosieve wapens zoals bommen, granaten, raketten of projectielen niet als vuurwapens beschouwd. In de tekst dient evenwel te worden voorzien in de strafbaarstelling van de illegale vervaardiging van en handel in dergelijke wapens. Artikel 3 1. De lidstaten zijn het erover eens dat met de verdere behandeling van kwesties die verband houden met de illegale vervaardiging van en handel in explosieven door criminelen en het gebruik daarvan voor criminele doeleinden, moet worden gewacht op het resultaat van de studie van de ad-hocdeskundigengroep die is genoemd in Resolutie E/1999/30 van de Algemene Vergadering van de Verenigde Naties, alsmede op een mogelijk internationaal instrument inzake de illegale vervaardiging van en handel in explosieven van het ad-hoccomité van de Verenigde Naties dat is belast met de opstelling van een verdrag ter bestrijding van de transnationale georganiseerde criminaliteit. 2. De lidstaten steunen het werk van het ad-hoccomité van de Verenigde Naties en trachten ervoor te zorgen dat de werkzaamheden van het comité zo spoedig mogelijk worden afgerond. Artikel 4 Indien noodzakelijk beijvert de Raad zich om met betrekking tot het voorgestelde protocol nog andere gemeenschappelijke standpunten vast te stellen. Gedaan te Brussel, 31 januari 2000. Voor de Raad De voorzitter J. PINA MOURA (1) PB L 9 van 15.1.1999, blz. 1. (2) PB L 87 van 31.3.1999, blz. 1.",
  "source": "EUR LEX"
}