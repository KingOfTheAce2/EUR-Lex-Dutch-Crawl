{
  "url": "http://www.w3.org/1999/xhtml\">",
  "content": "L_2014174NL.01002601.xml 13.6.2014 NL Publicatieblad van de Europese Unie L 174/26 UITVOERINGSVERORDENING (EU) Nr. 626/2014 VAN DE COMMISSIE van 10 juni 2014 tot wijziging van bijlage I bij Verordening (EEG) nr. 2658/87 van de Raad met betrekking tot de tarief- en statistieknomenclatuur en het gemeenschappelijk douanetarief DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Bij Verordening (EEG) nr. 2658/87 is een goederennomenclatuur vastgesteld, hierna „gecombineerde nomenclatuur” of „GN” genoemd, die in bijlage I bij die verordening is opgenomen. (2) Er bestaat geen eensgezindheid over de indeling (onder de GN-posten 2207  en 3824 ) van mengsels bevattende ethylalcohol, die worden gebruikt als grondstof voor de productie van brandstoffen voor motorvoertuigen. (3) Omwille van de rechtszekerheid dient daarom het toepassingsgebied van GN-onderverdeling 2207 20  te worden verduidelijkt wat betreft gedenatureerde ethylalcohol. (4) GN-onderverdeling 2207 20  dient ethylalcohol te omvatten met een alcoholvolumegehalte van 50 % vol of meer, met name op ethylalcohol gebaseerde mengsels gebruikt voor de productie van brandstof voor motorvoertuigen, die gedenatureerd is door toevoeging van bepaalde stoffen aan de ethylalcohol om deze op onomkeerbare wijze ongeschikt te maken voor menselijke consumptie. (5) De Europese norm EN 15376 „Brandstoffen voor wegvoertuigen — Ethanol als bestanddeel voor bijmenging in benzine — Eisen en beproevingsmethoden”, die op 24 december 2010 door het Europese Comité voor normalisatie (CEN) is goedgekeurd, draagt bij aan de verwezenlijking van de doelstellingen van de Europese Unie door middel van vrijwillige technische normen ter bevordering van de vrije handel en voltooiing van de interne markt. Punt 4.3 van de norm bevat een lijst van aanbevolen denatureringsmiddelen die niet schadelijk zijn voor voertuigsystemen. De in die lijst opgenomen stoffen zijn benzine voor wegvoertuigen overeenkomstig EN 228, ethyl-tert-butylether (ETBE), methyl-tert-butylether (MTBE), tertiaire butylalcohol (TBA), 2-methyl-1-propanol (isobutanol) en 2-propanol (isopropanol). In het mengsel kunnen een of meer van deze denatureringsmiddelen worden gebruikt, behalve in het geval van isobutanol en isopropanol, die gemakkelijk van het mengsel kunnen worden gescheiden en daarom altijd in combinatie met een ander denatureringsmiddel moeten worden gebruikt. (6) Om in de gehele Unie een uniforme uitlegging te garanderen, moet derhalve aan hoofdstuk 22 van deel twee van de GN een aanvullende aantekening (GN) worden toegevoegd. (7) Het Comité douanewetboek heeft geen advies uitgebracht binnen de door zijn voorzitter vastgestelde termijn, HEEFT DE VOLGENDE VERORDENING VASTGESTELD: Artikel 1 In hoofdstuk 22 van deel twee van de gecombineerde nomenclatuur, die is opgenomen in bijlage I bij Verordening (EEG) nr. 2658/87, wordt de volgende aanvullende aantekening (GN) 12 toegevoegd: „12. Onderverdeling 2207 20  omvat mengsels van ethylalcohol gebruikt als grondstof voor de productie van brandstoffen voor motorvoertuigen, met een alcoholvolumegehalte van 50 % vol of meer en gedenatureerd met een of meer van de volgende stoffen: a) benzine voor wegvoertuigen (overeenkomstig EN 228); b) tert-butylethylether (ethyl-tert-butylether,ETBE); c) methyl-tert-butylether (MTBE); d) 2-methylpropaan-2-ol (tert-butylalcohol, tertiaire butylalcohol, TBA); e) 2-methylpropaan-1-ol (2-methyl-1-propanol, isobutanol); f) propaan-2-ol (isopropylalcohol, 2-propanol, isopropanol). De in de eerste alinea, onder e) en f), genoemde denatureringsmiddelen moeten worden gebruikt in combinatie met ten minste een van de in de eerste alinea, onder a) tot en met d), genoemde denatureringsmiddelen.”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 juni 2014. Voor de Commissie, namens de voorzitter, Algirdas ŠEMETA Lid van de Commissie ( 1 ) PB L 256 van 7.9.1987, blz. 1 .",
  "source": "EUR LEX"
}