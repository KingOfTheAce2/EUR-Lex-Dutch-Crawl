{
  "url": "http://www.w3.org/1999/xhtml\"><!--",
  "content": "L_2019221NL.01000101.xml 26.8.2019 NL Publicatieblad van de Europese Unie L 221/1 BESLUIT VAN DE RAAD VAN BESTUUR VAN DE EUROPESE AUTORITEIT VOOR VERZEKERINGEN EN BEDRIJFSPENSIOENEN van 23 mei 2019 houdende interne voorschriften betreffende de beperking van bepaalde rechten van betrokkenen in verband met de verwerking van hun persoonsgegevens in het kader van het functioneren van Eiopa DE RAAD VAN BESTUUR VAN DE EUROPESE AUTORITEIT VOOR VERZEKERINGEN EN BEDRIJFSPENSIOENEN, Gezien het Verdrag betreffende de werking van de Europese Unie, Gezien Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( 1 ) , en met name artikel 25, Gezien Verordening (EU) nr. 1094/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor verzekeringen en bedrijfspensioenen), tot wijziging van Besluit nr. 716/2009/EG en tot intrekking van Besluit 2009/79/EG van de Commissie ( 2 ) (hierna te noemen “Eiopa”), en met name artikel 47, lid 1, Gezien het advies van de Europese Toezichthouder voor gegevensbescherming (“EDPS”) van 14 mei 2019, Overwegende hetgeen volgt: (1) Overeenkomstig artikel 25, lid 1, van Verordening (EU) 2018/1725 dienen beperkingen op de toepassing van artikelen 14 tot en met 22, 35 en 36, alsook artikel 4 van deze verordening, voor zover haar bepalingen overeenstemmen met de rechten en verplichtingen waarin de artikelen 14 tot en met 22 voorzien, gebaseerd te zijn op interne, door Eiopa goedgekeurde voorschriften voor zover deze niet berusten op rechtshandelingen die zijn vastgesteld op grond van de Verdragen. (2) De interne voorschriften, met inbegrip van bepalingen over de beoordeling van de noodzaak en evenredigheid van een beperking, mogen niet van toepassing zijn wanneer een op grond van de Verdragen aangenomen rechtshandeling in een beperking van rechten van betrokkenen voorziet. (3) Waar Eiopa haar verplichtingen met betrekking tot de rechten van betrokkenen uit hoofde van Verordening (EU) 2018/1725 vervult, onderzoekt zij of een van de in deze verordening vastgestelde uitzonderingen van toepassing is. (4) In het kader van haar administratieve functioneren kan Eiopa administratieve onderzoeken, tuchtprocedures en voorbereidende activiteiten verrichten in verband met eventuele, bij OLAF aangemelde onregelmatigheden, meldingen van klokkenluiders in behandeling nemen, (formele en informele) procedures in verband met intimidatie, en interne en externe klachten behandelen, interne audits uitvoeren, en onderzoek laten verrichten door de functionaris voor gegevensbescherming ( Data Protection Officer — “DPO”) overeenkomstig artikel 45, lid 2, van Verordening (EU) 2018/1725 alsook interne (IT) veiligheidsonderzoeken. (5) Eiopa verwerkt verschillende categorieën van persoonsgegevens, waaronder harde gegevens (“objectieve” gegevens zoals identificatiegegevens, contactgegevens, professionele gegevens, administratieve gegevens, gegevens uit specifieke bronnen, elektronische communicatie en verkeersgegevens) en/of zachte gegevens (“subjectieve” gegevens over een specifieke zaak, zoals bewijsvoering, gedragsgegevens, beoordelingen, prestatie- en gedragsgegevens en gegevens met betrekking tot of naar voren gebracht in verband met het onderwerp van de procedure of activiteit). (6) Eiopa, vertegenwoordigd door haar uitvoerend directeur, treedt op als de verwerkingsverantwoordelijke, ongeacht een verder delegeren van deze rol binnen de organisatie, voor de operationele specifieke verwerking van persoonsgegevens. (7) De persoonsgegevens worden veilig opgeslagen in een elektronische omgeving of op papier waarmee ongeoorloofde toegang of overdracht van gegevens aan personen zonder noodzaak van kennisneming wordt voorkomen. De verwerkte persoonsgegevens worden niet langer bewaard dan noodzakelijk en passend voor de doeleinden waarvoor de gegevens worden verwerkt gedurende de periode die is gespecificeerd in de mededelingen over gegevensbescherming, privacyverklaringen of aantekeningen van Eiopa. (8) Deze interne voorschriften zijn van toepassing op alle verwerkingen door Eiopa in het kader van haar administratieve onderzoeken, tuchtprocedures, voorbereidende activiteiten in verband met eventuele, bij OLAF aangemelde onregelmatigheden, klokkenluidersprocedures, (formele en informele) procedures in gevallen van intimidatie, verwerking van interne en externe klachten, interne audits, de onderzoeken die worden uitgevoerd door de DPO in overeenstemming met artikel 45, lid 2, van Verordening (EU) 2018/1725 en (IT) veiligheidsonderzoeken die intern of met externe betrokkenheid worden behandeld (bijvoorbeeld CERT-EU). (9) Deze interne voorschriften zijn van toepassing op verwerkingshandelingen voorafgaand aan het instellen van de bovengenoemde procedures, tijdens deze procedures en tijdens het toezicht op de follow-up van deze procedures. Zij omvatten ook bijstand door Eiopa aan, en haar samenwerking met nationale autoriteiten en internationale organisaties buiten het kader van haar administratieve onderzoeken. (10) In de gevallen waarop deze interne regels van toepassing zijn, moet Eiopa motiveren waarom de beperkingen strikt noodzakelijk zijn en een evenredige maatregel zijn in een democratische samenleving en de wezenlijke inhoud van de grondrechten en fundamentele vrijheden onverlet laten. (11) Binnen dit kader is Eiopa gehouden om, voor zover mogelijk, de grondrechten van de betrokkenen te respecteren tijdens de bovengenoemde procedures, in het bijzonder het recht op informatieverstrekking, toegang en rectificatie, het recht om te wissen, de beperking van verwerking, het recht van mededeling van een inbreuk in verband met persoonsgegevens aan de betrokkene of vertrouwelijkheid van communicatie zoals verankerd in Verordening (EU) 2018/1725. (12) Eiopa kan echter worden verplicht de informatie aan betrokkene en andere rechten van betrokkene te beperken om, in het bijzonder, haar eigen onderzoeken en onderzoeken en procedures van andere overheidsinstanties te beschermen, evenals de rechten van andere personen in verband met haar onderzoeken of andere procedures. (13) Eiopa kan dus de informatie beperken met het oog op de bescherming van het onderzoek en de grondrechten en fundamentele vrijheden van andere betrokkenen. (14) Eiopa controleert periodiek of de voorwaarden die de beperking rechtvaardigen van toepassing zijn en heft de beperkingen op zodra dit niet langer het geval is. (15) De verwerkingsverantwoordelijke brengt de DPO op de hoogte op het moment van uitstel en tijdens de herzieningen, HEEFT HET VOLGENDE BESLUIT VASTGESTELD: Artikel 1 Onderwerp en toepassingsgebied 1.   Dit besluit bevat voorschriften betreffende de voorwaarden waaronder Eiopa in het kader van haar in lid 2 beschreven procedures de toepassing kan beperken van de in de artikelen 14 tot en met 21, 35 en 36 vervatte rechten, alsmede van artikel 4, in overeenstemming met artikel 25 van Verordening (EU) 2018/1725. 2.   In het kader van het administratieve functioneren van Eiopa is dit besluit van toepassing op de verwerking van persoonsgegevens door de autoriteit met als doel: het verrichten van administratieve onderzoeken, tuchtprocedures en voorbereidende activiteiten in verband met eventuele onregelmatigheden die bij OLAF werden aangemeld, het behandelen van meldingen van klokkenluiders, (formele en informele) procedures in verband met intimidatie en van interne en externe klachten, het uitvoeren van interne audits, en het laten verrichten van onderzoek door de DPO in overeenstemming met artikel 45, lid 2, van Verordening (EU) 2018/1725 alsook (IT) veiligheidsonderzoeken die intern of met externe betrokkenheid worden behandeld (bijvoorbeeld CERT-EU). 3.   De betreffende gegevenscategorieën zijn harde gegevens (“objectieve” gegevens zoals identificatiegegevens, contactgegevens, professionele gegevens, administratieve gegevens, gegevens uit specifieke bronnen, elektronische communicatie en verkeersgegevens) en/of zachte gegevens (“subjectieve” gegevens over een specifieke zaak zoals bewijsvoering, gedragsgegevens, beoordelingen, prestatie- en gedragsgegevens en gegevens met betrekking tot of naar voren gebracht in verband met het onderwerp van de procedure of activiteit). 4.   Waar Eiopa haar verplichtingen met betrekking tot de rechten van betrokkenen uit hoofde van Verordening (EU) 2018/1725 vervult, onderzoekt zij of een van de in deze verordening vastgestelde uitzonderingen van toepassing is. 5.   Onder voorbehoud van de voorwaarden van dit besluit kunnen de beperkingen van toepassing zijn op de volgende rechten: informatieverstrekking aan betrokkenen, recht van toegang, rectificatie, uitwissing, beperking van de verwerking, mededeling van een inbreuk in verband met de persoonsgegevens aan de betrokkene of vertrouwelijkheid van communicatie. Artikel 2 Specificatie van de verwerkingsverantwoordelijke en beveiliging 1.   Teneinde gegevensinbreuken, gegevensverlies of ongeautoriseerde openbaarmaking van gegevens te voorkomen, zijn de volgende waarborgen ingevoerd: a) papieren documenten worden bewaard in beveiligde kasten en zijn alleen toegankelijk voor bevoegd personeel; b) alle elektronische gegevens worden opgeslagen in een beveiligde IT-toepassing volgens de beveiligingsnormen van Eiopa, evenals in specifieke elektronische mappen die alleen toegankelijk zijn voor geautoriseerd personeel. Passende toegangsniveaus worden individueel toegekend; c) de database wordt beveiligd met een wachtwoord via één enkel aanmeldsysteem en wordt automatisch verbonden met het ID en het wachtwoord van de gebruiker. Vervanging van gebruikers is strikt verboden. E-records worden veilig bewaard om de vertrouwelijkheid en privacy van de gegevens te waarborgen; d) alle personen die toegang hebben tot de gegevens zijn gebonden door geheimhoudingsplicht. 2.   De verantwoordelijke voor de verwerkingsactiviteiten is Eiopa, vertegenwoordigd door haar uitvoerend directeur, die deze verantwoordelijkheid kan delegeren. Betrokkenen worden geïnformeerd over de gedelegeerde verantwoordelijke door middel van mededelingen of aantekeningen die op de website en/of het intranet van Eiopa worden gepubliceerd. 3.   De in artikel 1, lid 3, bedoelde persoonsgegevens worden niet langer bewaard dan noodzakelijk en passend is voor de doeleinden waarvoor de gegevens worden verwerkt. In geen geval worden zij langer bewaard dan de retentieperiode die is aangegeven in de mededelingen, privacyverklaringen of aantekeningen over gegevensbescherming in artikel 5, lid 1. 4.   Wanneer Eiopa overweegt een beperking in te stellen, wordt het risico voor de rechten en vrijheden van de betrokkene in het bijzonder afgewogen tegen het risico voor de rechten en vrijheden van andere betrokkenen en het risico van teloorgang van het effect van de onderzoeken of procedures van Eiopa, bijvoorbeeld door het vernietigen van bewijsmateriaal. De risico's voor de rechten en vrijheden van de betrokkene hebben voornamelijk betrekking op, maar zijn niet beperkt tot, reputatieschade en het recht zich te verdedigen en gehoord te worden. Artikel 3 Beperkingen 1.   Eiopa zal iedere beperking uitsluitend toepassen om het volgende te waarborgen: a) het voorkomen, het onderzoek, de opsporing en de vervolging van strafbare feiten of de tenuitvoerlegging van straffen, met inbegrip van de bescherming tegen en het voorkomen van gevaren voor de openbare veiligheid; b) andere belangrijke doelstellingen van algemeen belang van de Unie of van een lidstaat, met name de doelstellingen van het gemeenschappelijk buitenlands en veiligheidsbeleid van de Unie of een belangrijk economisch of financieel belang van de Unie of van een lidstaat, met inbegrip van monetaire, budgettaire en fiscale aangelegenheden, volksgezondheid en sociale zekerheid; c) de interne veiligheid van de instellingen en organen van de Unie, met inbegrip van die van hun elektronische communicatienetwerken; d) het voorkomen, het onderzoek, de opsporing en de vervolging van schendingen van de beroepscodes voor gereglementeerde beroepen; e) een taak op het gebied van toezicht, inspectie of regelgeving die permanent of incidenteel verband houdt met de uitoefening van het openbaar gezag in de gevallen als bedoeld onder a) tot en met c); f) de bescherming van de betrokkene of van de rechten en vrijheden van anderen. 2.   Als een specifieke toepassing van de in lid 1 beschreven doeleinden kan Eiopa beperkingen opleggen met betrekking tot persoonsgegevens die worden uitgewisseld met de diensten van de Commissie of andere instellingen, organen en instanties van de Unie, bevoegde autoriteiten van lidstaten of derde landen of internationale organisaties, in de volgende situaties: a) wanneer de uitoefening van deze rechten en verplichtingen kan worden beperkt door diensten van de Commissie of andere instellingen, organen en instanties van de Unie op grond van andere handelingen als bedoeld in artikel 25 van Verordening (EU) 2018/1725 of overeenkomstig hoofdstuk IX van deze verordening of in de oprichtingsakten van andere instellingen, organen en instanties van de Unie; b) waar de uitoefening van die rechten en verplichtingen kan worden beperkt door de bevoegde autoriteiten van de lidstaten op basis van handelingen als bedoeld in artikel 23 van Verordening (EU) 2016/679 van het Europees Parlement en de Raad ( 3 ) , of krachtens nationale maatregelen ter omzetting van artikel 13, lid 3, artikel 15, lid 3, of artikel 16, lid 3, van Richtlijn (EU) 2016/680 van het Europees Parlement en de Raad ( 4 ) ; c) wanneer de uitoefening van die rechten en plichten de samenwerking van Eiopa met derde landen of internationale organisaties bij de uitvoering van haar taken in gevaar zou kunnen brengen. Alvorens beperkingen op te leggen in de omstandigheden als bedoeld in de eerste alinea, onder a) en b), raadpleegt Eiopa de desbetreffende diensten van de Commissie, instellingen, organen of instanties van de Unie of de bevoegde autoriteiten van de lidstaten, tenzij het haar duidelijk is dat de toepassing van een beperking is geboden door een van de in die punten genoemde handelingen. 3.   Elke beperking is noodzakelijk en evenredig, waarbij rekening wordt gehouden met de risico's voor de rechten en vrijheden van betrokkenen, en de essentie van de fundamentele rechten en vrijheden in een democratische samenleving in acht wordt genomen. 4.   Als een beperking wordt overwogen, wordt een noodzakelijkheids- en evenredigheidsonderzoek verricht op basis van onderhavige voorschriften. Ieder geval wordt voor verantwoordingsdoeleinden gedocumenteerd in een interne beoordelingsnota. 5.   Beperkingen worden opgeheven zodra de omstandigheden die deze rechtvaardigen niet meer van toepassing zijn. Dit geldt in het bijzonder wanneer wordt geoordeeld dat de uitoefening van het beperkte recht niet langer het effect van de opgelegde beperking zou opheffen of de rechten of vrijheden van andere betrokkenen zou schaden. Artikel 4 Beoordeling door de functionaris voor gegevensbescherming 1.   Eiopa informeert haar functionaris voor gegevensbescherming (DPO) onverwijld wanneer de verwerkingsverantwoordelijke de toepassing van rechten van betrokkenen beperkt of de beperking verlengt overeenkomstig dit besluit. De verwerkingsverantwoordelijke geeft de DPO toegang tot de beoordeling van de noodzaak en evenredigheid van de beperking en legt daarbij ook de datum vast waarop de DPO werd geïnformeerd. 2.   De DPO kan de verwerkingsverantwoordelijke schriftelijk verzoeken de toepassing van de beperkingen opnieuw te beoordelen. De verwerkingsverantwoordelijke informeert de DPO schriftelijk over de uitkomst van de gevraagde beoordeling. 3.   De verwerkingsverantwoordelijke informeert de DPO wanneer de beperking is opgeheven. Artikel 5 Verstrekking van informatie aan betrokkene 1.   In naar behoren gemotiveerde gevallen en onder de voorwaarden die in dit besluit zijn vastgelegd, kan de verwerkingsverantwoordelijke het recht op informatie beperken in het kader van de volgende verwerkingen: a) het uitvoeren van administratieve onderzoeken en tuchtprocedures; b) voorbereidende activiteiten in verband met mogelijke onregelmatigheden die bij OLAF werden gemeld; c) klokkenluidersprocedures; d) (formele en informele) procedures voor gevallen van intimidatie; e) het verwerken van interne en externe klachten; f) interne audits; g) de door de DPO verrichte onderzoeken in overeenstemming met artikel 45, lid 2, van Verordening (EU) 2018/1725; h) (IT) veiligheidsonderzoeken die intern of met externe betrokkenheid worden afgehandeld (bijv. CERT-EU). In de op haar website of intranet gepubliceerde gegevensbeschermingsmededelingen, privacyverklaringen of -aantekeningen in de zin van artikel 31 van Verordening (EU) 2018/1725, waarin betrokkenen worden geïnformeerd over hun rechten in het kader van een gegeven procedure, neemt Eiopa informatie op over mogelijke beperkingen van deze rechten. Aangegeven wordt welke rechten kunnen worden beperkt, de redenen daarvan en de potentiële duur. 2.   Onverminderd het bepaalde in lid 3 informeert Eiopa, voor zover dit redelijkerwijs mogelijk is, zonder onnodige vertraging en in schriftelijke vorm alle personen die als betrokkenen bij een specifieke verwerkingshandeling worden beschouwd, individueel over hun rechten met betrekking tot huidige of toekomstige beperkingen. 3.   Wanneer Eiopa het verstrekken van informatie aan de in lid 2 bedoelde betrokkenen geheel of gedeeltelijk beperkt, legt zij de redenen voor de beperking, de rechtsgrond in overeenstemming met artikel 3 van dit besluit, alsook een beoordeling van de noodzaak en evenredigheid van de beperking vast. 4.   De aantekening en, indien van toepassing, de documenten met onderliggende feitelijke en juridische elementen worden geregistreerd. Deze worden de EDPS op diens verzoek ter beschikking gesteld. 5.   De in lid 3 bedoelde beperking blijft van toepassing zolang de redenen die deze rechtvaardigen geldig zijn. 6.   Wanneer de redenen voor de beperking niet langer gelden, verstrekt Eiopa de betrokkene informatie over de voornaamste redenen waarop de toepassing van een beperking is gebaseerd. Tegelijkertijd informeert Eiopa de betrokkene over het recht om op elk moment een klacht bij de EDPS in te dienen of om een beroep in rechte bij het Hof van Justitie van de Europese Unie te doen. 7.   Eiopa herziet de toepassing van de beperking iedere zes maanden na vaststelling en bij de afsluiting van de enquête, de procedure of het onderzoek in kwestie. Daarna controleert de verwerkingsverantwoordelijke iedere zes maanden of het nodig is om de beperkingen te handhaven. Artikel 6 Recht van toegang door betrokkene 1.   In naar behoren gemotiveerde gevallen en onder de voorwaarden van dit besluit kan de verwerkingsverantwoordelijke het recht op toegang waar nodig en redelijk in het kader van de volgende verwerkingsactiviteiten beperken: a) het uitvoeren van administratieve onderzoeken en tuchtprocedures; b) voorbereidende activiteiten in verband met mogelijke onregelmatigheden die bij OLAF werden gemeld; c) klokkenluidersprocedures; d) (formele en informele) procedures voor gevallen van intimidatie; e) het verwerken van interne en externe klachten; f) interne audits; g) de door de DPO verrichte onderzoeken in overeenstemming met artikel 45, lid 2, van Verordening (EU) 2018/1725; h) (IT) veiligheidsonderzoeken die intern of met externe betrokkenheid worden afgehandeld (bijv. CERT-EU). Wanneer betrokkenen toegang vragen tot hun persoonsgegevens die worden verwerkt in de context van een of meer specifieke gevallen of voor een bepaalde verwerkingshandeling, overeenkomstig artikel 17 van Verordening (EU) 2018/1725, beperkt Eiopa haar beoordeling van het verzoek uitsluitend tot deze persoonsgegevens. 2.   Wanneer Eiopa het recht van toegang, bedoeld in artikel 17 van Verordening (EU) 2018/1725, geheel of gedeeltelijk beperkt, neemt zij de volgende stappen: a) zij stelt de betrokkene in haar antwoord op het verzoek op de hoogte van de opgelegde beperking, van de belangrijkste redenen daarvoor, en van de mogelijkheid om eenklacht in te dienen bij de EDPS of om een beroep in rechte bij het Hof van Justitie van de Europese Unie te doen; b) zij legt in een interne beoordelingsnotitie de redenen voor de beperking vast, alsmede een beoordeling van de noodzaak, de evenredigheid van de beperking en de duur ervan. De verstrekking van de onder a) bedoelde informatie kan worden uitgesteld, achterwege gelaten of geweigerd als daardoor het effect van de beperking overeenkomstig artikel 25, lid 8, van Verordening (EU) 2018/1725 verloren zou gaan. 3.   Eiopa herziet de toepassing van de beperking iedere zes maanden na vaststelling en bij de afsluiting van het desbetreffende onderzoek. Daarna controleert de verwerkingsverantwoordelijke iedere zes maanden of het nodig is om de beperkingen te handhaven. De DPO wordt hiervan op de hoogte gebracht. 4.   De aantekening en, indien van toepassing, de documenten met onderliggende feitelijke en juridische elementen worden geregistreerd. Deze worden de EDPS op diens verzoek ter beschikking gesteld. Artikel 7 Recht op rectificatie, uitwissing en beperking van verwerking 1.   In naar behoren gemotiveerde gevallen en onder de voorwaarden van dit besluit kan de verwerkingsverantwoordelijke het recht op rectificatie, uitwissing en beperking indien nodig en passend beperken in het kader van de volgende verwerkingen: a) het uitvoeren van administratieve onderzoeken en tuchtprocedures; b) voorbereidende activiteiten in verband met mogelijke onregelmatigheden die bij OLAF werden gemeld; c) klokkenluidersprocedures; d) (formele en informele) procedures voor gevallen van intimidatie; e) het verwerken van interne en externe klachten; f) interne audits; g) de door de DPO verrichte onderzoeken in overeenstemming met artikel 45, lid 2, van Verordening (EU) 2018/1725; h) (IT) veiligheidsonderzoeken die intern of met externe betrokkenheid worden afgehandeld (bijv. CERT-EU). 2.   Wanneer Eiopa de toepassing van het recht op rectificatie, uitwissing en beperking van verwerking als bedoeld in artikel 18, artikel 19, lid 1, en artikel 20, lid 1, van Verordening (EU) 2018/1725 geheel of gedeeltelijk beperkt, neemt zij de stappen die in artikel 6, lid 2, van dit besluit zijn beschreven en registreert de aantekening overeenkomstig artikel 6, lid 3, daarvan. Artikel 8 Mededeling aan de betrokkene van een inbreuk op persoonsgegevens en vertrouwelijkheid van elektronische communicatie 1.   In naar behoren gemotiveerde gevallen en onder de voorwaarden van dit besluit kan de verwerkingsverantwoordelijke waar nodig en passend het recht op mededeling aan betrokkene van een inbreuk op persoonsgegevens beperken in het kader van de volgende verwerkingen: a) het uitvoeren van administratieve onderzoeken en tuchtprocedures; b) voorbereidende activiteiten in verband met mogelijke onregelmatigheden die bij OLAF werden gemeld; c) klokkenluidersprocedures; d) (formele en informele) procedures voor gevallen van intimidatie; e) het verwerken van interne en externe klachten; f) interne audits; g) de door de DPO verrichte onderzoeken in overeenstemming met artikel 45, lid 2, van Verordening (EU) 2018/1725; h) (IT) veiligheidsonderzoeken die intern of met externe betrokkenheid worden afgehandeld (bijv. CERT-EU). 2.   In naar behoren gemotiveerde gevallen en onder de voorwaarden van dit besluit kan de verwerkingsverantwoordelijke het recht op vertrouwelijkheid van elektronische communicatie waar nodig en passend beperken in het kader van de volgende verwerkingen: a) het uitvoeren van administratieve onderzoeken en tuchtprocedures; b) voorbereidende activiteiten in verband met mogelijke onregelmatigheden die bij OLAF werden gemeld; c) klokkenluidersprocedures; d) formele procedures voor gevallen van intimidatie; e) het verwerken van interne en externe klachten; f) (IT) veiligheidsonderzoeken die intern of met externe betrokkenheid worden afgehandeld (bijv. CERT-EU). 3.   Wanneer Eiopa de mededeling van een inbreuk op persoonsgegevens aan de betrokkene of de vertrouwelijkheid van elektronische communicatie als bedoeld in de artikelen 35 en 36 van Verordening (EU) 2018/1725 beperkt, legt zij de redenen voor de beperking vast in overeenstemming met artikel 5, lid 3, van dit besluit. Artikel 5, lid 4, van dit besluit is van toepassing. Artikel 9 Inwerkingtreding Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Frankfurt am Main, 23 mei 2019. Voor Eiopa Gabriel BERNARDINO De voorzitter van de raad van bestuur ( 1 ) PB L 295 van 21.11.2018, blz. 39 . ( 2 ) PB L 331 van 15.12.2010, blz. 48 . ( 3 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 ). ( 4 ) Richtlijn (EU) 2016/680 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens door bevoegde autoriteiten met het oog op de voorkoming, het onderzoek, de opsporing en de vervolging van strafbare feiten of de tenuitvoerlegging van straffen, en betreffende het vrije verkeer van die gegevens en tot intrekking van Kaderbesluit 2008/977/JBZ van de Raad ( PB L 119 van 4.5.2016, blz. 89 ).",
  "source": "EUR LEX"
}