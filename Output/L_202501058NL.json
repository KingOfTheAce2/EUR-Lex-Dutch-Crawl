{
  "url": "http://www.w3.org/1999/xhtml\">",
  "content": "L_202501058NL.000101.fmx.xml Publicatieblad van de Europese Unie NL L-serie 2025/1058 28.5.2025 BESLUIT (EU) 2025/1058 VAN DE COMMISSIE van 19 mei 2025 inzake de verenigbaarheid van de prestatiedoelstellingen in het overeenkomstig Verordening (EG) nr. 549/2004 van het Europees Parlement en de Raad door Italië ingediende ontwerpprestatieplan met de EU-wijde prestatiedoelstellingen voor de vierde referentieperiode van de prestatie- en heffingsregeling voor het gemeenschappelijk Europees luchtruim (Kennisgeving geschied onder nummer C(2025) 2928) (Slechts de tekst in de Italiaanse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 549/2004 van het Europees Parlement en de Raad van 10 maart 2004 tot vaststelling van het kader voor de totstandbrenging van het gemeenschappelijke Europese luchtruim (de kaderverordening) ( 1 ) , en met name artikel 11, lid 3, punt c), Gezien Verordening (EU) 2024/2803 van het Europees Parlement en de Raad van 23 oktober 2024 inzake de tenuitvoerlegging van het gemeenschappelijk Europees luchtruim ( 2 ) , en met name artikel 58, lid 3, Gezien Uitvoeringsverordening (EU) 2019/317 van de Commissie van 11 februari 2019 tot vaststelling van een prestatie- en heffingsregeling in het gemeenschappelijk Europees luchtruim en tot intrekking van Uitvoeringsverordeningen (EU) nr. 390/2013 en (EU) nr. 391/2013 ( 3 ) , en met name artikel 14, lid 2, Overwegende hetgeen volgt: ALGEMENE OVERWEGINGEN (1) Krachtens artikel 11 van Verordening (EG) nr. 549/2004 moeten de lidstaten, op nationaal niveau of op het niveau van functionele luchtruimblokken (FAB’s), plannen opstellen met bindende prestatiedoelstellingen voor elke referentieperiode van de prestatie- en heffingsregeling voor luchtvaartnavigatiediensten en netwerkfuncties. Die plannen moeten lokale prestatiedoelstellingen bevatten die verenigbaar zijn met de Uniewijde prestatiedoelstellingen voor de betrokken referentieperiode. (2) De Uniewijde prestatiedoelstellingen voor de vierde referentieperiode (RP4, 2025-2029) zijn vastgesteld in Uitvoeringsbesluit (EU) 2024/1688 van de Commissie ( 4 ) . (3) Alle lidstaten hebben ontwerpprestatieplannen voor RP4 vastgesteld, die uiterlijk op 1 oktober 2024 ter beoordeling bij de Commissie werden ingediend. Na controle van de volledigheid van die ontwerpprestatieplannen heeft de Commissie de lidstaten verzocht om uiterlijk op 15 november 2024 geactualiseerde ontwerpprestatieplannen in te dienen. (4) De in dit besluit opgenomen beoordeling van de Commissie is gebaseerd op het door Italië ingediende geactualiseerde ontwerpprestatieplan voor RP4 (“het ontwerpprestatieplan”). (5) Het prestatiebeoordelingsorgaan (PBO), dat de Commissie bijstaat bij de tenuitvoerlegging van de prestatieregeling, heeft een verslag met zijn beoordeling over de ontwerpprestatieplannen bij de Commissie ingediend. (6) Overeenkomstig artikel 14, lid 1, van Uitvoeringsverordening (EU) 2019/317 heeft de Commissie de verenigbaarheid van de in het ontwerpprestatieplan opgenomen lokale prestatiedoelstellingen beoordeeld op basis van de criteria die zijn vastgesteld in punt 1 van bijlage IV bij die Uitvoeringsverordening, en rekening houdende met lokale omstandigheden, voor zover relevant. (7) De Commissie heeft haar beoordeling van het ontwerpprestatieplan aangevuld met een evaluatie van de in punt 2 van bijlage IV bij die uitvoeringsverordening uiteengezette elementen. Met betrekking tot punt 2.1, d), vii), van bijlage IV bij Uitvoeringsverordening (EU) 2019/317 merkt de Commissie op dat zij in het kader van die evaluatie geen gedetailleerde analyse heeft uitgevoerd van de methode die Italië heeft gebruikt voor de toewijzing van kosten tussen en-route- en terminaldiensten in RP4. Daarom heeft de Commissie in dit stadium geen conclusies getrokken over de verenigbaarheid van die kostentoewijzingsmethode met artikel 15, lid 2, punten e) en f), van Verordening (EG) nr. 550/2004 van het Europees Parlement en de Raad ( 5 ) en artikel 22, lid 5, van Uitvoeringsverordening (EU) 2019/317. BEOORDELING VAN DE COMMISSIE Beoordeling van de veiligheidsdoelstellingen (8) Wat het prestatiekerngebied veiligheid betreft, is de verenigbaarheid van de in het ontwerpprestatieplan opgenomen doelstellingen beoordeeld op basis van punt 1.1 van bijlage IV bij Uitvoeringsverordening (EU) 2019/317. (9) De door Italië voorgestelde prestatiedoelstellingen op het prestatiekerngebied veiligheid met betrekking tot de doeltreffendheid van het veiligheidsbeheer, uitgesplitst per veiligheidsbeheersdoelstelling en uitgedrukt als een niveau van tenuitvoerlegging: Italië Doelstellingen inzake de doeltreffendheid van het veiligheidsbeheer, uitgedrukt als een niveau van tenuitvoerlegging, variërend van EASA-niveau A tot en met 0D Verlener van luchtvaartnavigatiediensten Veiligheidsbeheersdoelstelling 2025 2026 2027 2028 2029 ENAV Veiligheidsbeleid en -doelstellingen C C C C C Beheer van veiligheidsrisico’s C C C D D Veiligheidsborging C C C C C Bevordering van de veiligheid C C C C C Veiligheidscultuur C C C C C (10) De Commissie is tot de vaststelling gekomen dat de door Italië voorgestelde veiligheidsprestatiedoelstellingen voor de verlener van luchtvaartnavigatiediensten “ENAV” gelijk zijn aan de Uniewijde veiligheidsdoelstellingen voor elk kalenderjaar van RP4, behalve voor de doelstelling “beheer van veiligheidsrisico’s”, die pas vanaf 2028 het niveau van de Uniewijde doelstelling zal bereiken. (11) De Commissie merkt op dat het ontwerpprestatieplan maatregelen bevat om te garanderen dat ENAV de lokale veiligheidsdoelstellingen bereikt, zoals de ontwikkeling van een nieuw veiligheidsplan dat tot doel heeft de veiligheidsveerkracht te versterken en verbeteringen van het systeem voor het beheer van de veiligheid. (12) Bovendien liggen de in het ontwerpprestatieplan opgenomen veiligheidsprestatiedoelstellingen voor de verlener van terminalluchtvaartnavigatiediensten ITAF eveneens in de lijn van de Uniewijde prestatiedoelstellingen voor het jaar 2029. De Commissie merkt op dat Italië maatregelen heeft voorgesteld om die veiligheidsprestatiedoelstellingen te bereiken. (13) Op basis van de bevindingen in overwegingen 9 tot en met 12 en overwegende dat de Uniewijde prestatiedoelstellingen in Uitvoeringsbesluit (EU) 2024/1688 uiterlijk in het laatste jaar van RP4, zijnde 2029, moeten worden bereikt, moeten de lokale veiligheidsdoelstellingen in het ontwerpprestatieplan als verenigbaar met de Uniewijde prestatiedoelstellingen worden beschouwd. Beoordeling van de milieudoelstellingen (14) Wat het prestatiekerngebied milieu betreft, is de verenigbaarheid van de door de in het ontwerpprestatieplan opgenomen doelstellingen inzake de gemiddelde horizontale en-routevluchtefficiëntie van het werkelijke traject beoordeeld op basis van het criterium van punt 1.2 van bijlage IV bij Uitvoeringsverordening (EU) 2019/317. De voorgestelde milieudoelstellingen van Italië zijn vergeleken met de relevante referentiewaarden voor horizontale en-routevluchtefficiëntie die zijn vastgesteld in het plan voor de verbetering van het Europese routenetwerk (“ERNIP”), dat is opgesteld overeenkomstig bijlage I bij Uitvoeringsverordening (EU) 2019/123 van de Commissie ( 6 ) en dat beschikbaar was op het ogenblik van de vaststelling van de Uniewijde prestatiedoelstellingen voor RP4, namelijk 2 juli 2024. (15) De door Italië voor RP4 voorgestelde doelstellingen inzake milieuprestaties en de overeenkomstige nationale referentiewaarden uit het ERNIP, uitgedrukt als de gemiddelde horizontale en-routevluchtefficiëntie van het werkelijke traject: Italië 2025 2026 2027 2028 2029 Doelstellingen op het prestatiekerngebied milieu , uitgedrukt als de gemiddelde horizontale en-routevluchtefficiëntie van het werkelijke traject 2,75  % 2,70  % 2,67  % 2,64  % 2,61  % Referentiewaarden 2,75  % 2,70  % 2,67  % 2,64  % 2,61  % (16) De Commissie merkt op dat de door Italië voorgestelde milieudoelstellingen gelijk zijn aan de overeenkomstige nationale referentiewaarden voor elk kalenderjaar van RP4. (17) Op basis van de bevindingen in overwegingen 15 en 16 moeten de in het ontwerpprestatieplan opgenomen doelstellingen op het prestatiekerngebied milieu als verenigbaar worden beschouwd met de Uniewijde prestatiedoelstellingen voor RP4. (18) Gezien de bevindingen van het PBO betwijfelt de Commissie echter of de maatregelen die Italië in het ontwerpprestatieplan heeft voorgesteld om de milieudoelstellingen te halen, volstaan om die doelstellingen daadwerkelijk te bereiken. Er zij met name op gewezen dat Italië zich er in het ontwerpprestatieplan niet uitdrukkelijk toe heeft verbonden de in het ERNIP uiteengezette operationele maatregelen ten uitvoer te leggen. (19) Daarom is de Commissie van mening dat Italië, in verband met de vaststelling van zijn definitief prestatieplan overeenkomstig artikel 16, punt a), van Uitvoeringsverordening (EU) 2019/317, de in het ontwerpprestatieplan gepresenteerde maatregelen voor de verwezenlijking van zijn milieudoelstellingen voor RP4 moet versterken, onder meer door zich te verbinden tot alle in het ERNIP uiteengezette operationele maatregelen en door de tenuitvoerlegging van grensoverschrijdende vrije luchtcorridors te versnellen. Beoordeling van de capaciteitsdoelstellingen (20) Wat het prestatiekerngebied capaciteit betreft, is de verenigbaarheid van de in het ontwerpprestatieplan opgenomen doelstellingen inzake gemiddelde en-route-ATFM-vertraging per vlucht beoordeeld op basis van het criterium van punt 1.3 van bijlage IV bij Uitvoeringsverordening (EU) 2019/317. De voorgestelde en-routecapaciteitsdoelstellingen van Italië zijn vergeleken met de relevante referentiewaarden in het overeenkomstig artikel 9 van Uitvoeringsverordening (EU) 2019/123 opgestelde operationeel netwerkplan, die beschikbaar waren op het ogenblik van de vaststelling van de Uniewijde prestatiedoelstellingen voor RP4, namelijk 2 juli 2024. (21) De door Italië voor RP4 voorgestelde en-routecapaciteitsdoelstellingen, uitgedrukt in minuten ATFM-vertraging per vlucht, en de overeenkomstige referentiewaarden in het operationeel netwerkplan: Italië 2025 2026 2027 2028 2029 Doelstellingen op het prestatiekerngebied capaciteit , uitgedrukt in minuten en-route-ATFM-vertraging per vlucht 0,28 0,20 0,13 0,13 0,13 Referentiewaarden 0,28 0,20 0,13 0,13 0,13 (22) De Commissie merkt op dat de door Italië voorgestelde en-routecapaciteitsdoelstellingen gelijk zijn aan de overeenkomstige nationale referentiewaarden voor elk kalenderjaar van RP4. (23) De Commissie merkt op dat Italië in het ontwerpprestatieplan maatregelen heeft voorgesteld om de lokale en-routecapaciteitsdoelstellingen te bereiken, zoals organisatorische maatregelen voor een efficiëntere organisatie van de dienstverlening, flexibeler dienstroosters, de toepassing van versterkte grensoverschrijdende procedures en de uitrol van een nieuw systeem voor luchtverkeersbeheer voor de luchtverkeersleidingscentra van Rome en Milaan. (24) Op basis van de bevindingen in overwegingen 21, 22 en 23 moeten de in het ontwerpprestatieplan opgenomen doelstellingen op het prestatiekerngebied capaciteit als verenigbaar worden beschouwd met de Uniewijde prestatiedoelstellingen voor RP4. Beoordeling van de capaciteitsdoelstellingen voor terminalluchtvaartnavigatiediensten (25) Overeenkomstig punt 2.1, b), van bijlage IV bij Uitvoeringsverordening (EU) 2019/317 heeft de Commissie haar beoordeling van het ontwerpprestatieplan aangevuld met een evaluatie van de capaciteitsprestatiedoelstellingen voor terminalluchtvaartnavigatiediensten die zijn vastgesteld voor de in artikel 1, leden 3 en 4, van die uitvoeringsverordening bedoelde luchthavens. De Commissie heeft vastgesteld dat deze doelstellingen aanleiding geven tot bezorgdheid. (26) Ten eerste is de voor RP4 voorgestelde doelstelling inzake de gemiddelde ATFM-vertraging bij aankomst, die tijdens de volledige duur van RP4 0,35 minuut per vlucht bedraagt, aanzienlijk hoger dan de werkelijke prestatie die zijn waargenomen tijdens de derde referentieperiode (RP3), namelijk van 0,03 tot 0,28 minuut per vlucht. (27) Ten tweede is bij het uitsplitsen van de terminalcapaciteitsdoelstellingen op luchthavenniveau vastgesteld dat de capaciteitsprestatiedoelstellingen van terminalluchtvaartnavigatiediensten op de luchthavens Rome Fiumicino, Milaan Malpensa en Milaan Linate aanzienlijk slechter zijn dan de prestaties van door het PBO geïdentificeerde soortgelijke luchthavens. (28) De Commissie is dan ook van oordeel dat Italië, in verband met de vaststelling van zijn definitief prestatieplan overeenkomstig artikel 16, punt a), van Uitvoeringsverordening (EU) 2019/317, de terminalcapaciteitsdoelstellingen voor RP4 verder moet motiveren in het licht van de opmerkingen in overwegingen 26 en 27, of die doelstellingen naar beneden moet herzien. Beoordeling van de kostenefficiëntiedoelstellingen (29) Wat het prestatiekerngebied kostenefficiëntie betreft, is de samenhang van de in het ontwerpprestatieplan opgenomen prestatiedoelstellingen inzake de bepaalde eenheidskosten (DUC) voor en-routeluchtvaartnavigatiediensten, beoordeeld op basis van de criteria die zijn vastgesteld in punt 1.4, a), b) en c), van bijlage IV bij Uitvoeringsverordening (EU) 2019/317. Die criteria bestaan uit de tendens van de DUC in de loop van RP4, de langetermijntendens van de DUC in RP3 en RP4 (2020-2029), en de basiswaarde voor de DUC op het niveau van de heffingszone in vergelijking met de gemiddelde waarde van de heffingszones met een vergelijkbaar operationeel en economisch klimaat voor de verleners van luchtvaartnavigatiediensten. (30) De door Italië voorgestelde en-routekostenefficiëntiedoelstellingen voor RP4 en de daarmee verband houdende basiswaarden: En-routeheffingszone van Italië Basiswaarde 2019 Basiswaarde 2024 2025 2026 2027 2028 2029 Doelstellingen en basiswaarden op het prestatiekerngebied kostenefficiëntie , uitgedrukt als bepaalde eenheidskosten (in reële termen, in prijzen van 2022) 68,94  EUR 56,66  EUR 56,51  EUR 55,67  EUR 55,30  EUR 54,45  EUR 53,37  EUR (31) Wat betreft het beoordelingscriterium dat is uiteengezet in punt 1.4, a), van bijlage IV bij Uitvoeringsverordening (EU) 2019/317, merkt de Commissie op dat de tendens van de bepaalde eenheidskosten in Italië op het niveau van de heffingszone, namelijk -1,2 % in RP4, gelijk is aan de Uniewijde tendens van -1,2 % in diezelfde periode. (32) Wat betreft het beoordelingscriterium dat is uiteengezet in punt 1.4, b), van bijlage IV bij Uitvoeringsverordening (EU) 2019/317, merkt de Commissie op dat de langetermijntendens van de bepaalde eenheidskosten in Italië in RP3 en RP4 op het niveau van de heffingszone, namelijk -2,8 %, beter is dan de Uniewijde langetermijntendens van – 1,0 % in diezelfde periode. (33) Wat betreft het beoordelingscriterium dat is uiteengezet in punt 1.4, c), van bijlage IV bij Uitvoeringsverordening (EU) 2019/317, merkt de Commissie op dat de basiswaarde voor de DUC in Italië, namelijk 56,66 EUR, uitgedrukt in reële termen in prijzen van 2022 (“EUR2022”), 11,1 % lager is dan de gemiddelde basiswaarde van 63,75 EUR in EUR2022 van de in artikel 7 van Uitvoeringsbesluit (EU) 2024/1688 vastgestelde vergelijkingsgroep. (34) Op basis van de bevindingen in overwegingen 30 tot en met 33 moeten de in het ontwerpprestatieplan opgenomen doelstellingen op het prestatiekerngebied kostenefficiëntie als verenigbaar worden beschouwd met de Uniewijde prestatiedoelstellingen voor RP4. Evaluatie van de kostenefficiëntiedoelstellingen voor terminalluchtvaartnavigatiediensten (35) Overeenkomstig punt 2.1, c), van bijlage IV bij Uitvoeringsverordening (EU) 2019/317 heeft de Commissie haar beoordeling van het ontwerpprestatieplan aangevuld met een evaluatie van de kostenefficiëntiedoelstellingen voor terminalluchtvaartnavigatiediensten die zijn vastgesteld voor de in artikel 1, leden 3 en 4, van die uitvoeringsverordening bedoelde luchthavens. De Commissie heeft vastgesteld dat deze doelstellingen geen aanleiding geven tot bezorgdheid. CONCLUSIES (36) In het licht van het voorgaande moeten de prestatiedoelstellingen in het ontwerpprestatieplan van Italië als verenigbaar met de Uniewijde prestatiedoelstellingen voor RP4 worden beschouwd, HEEFT HET VOLGENDE BESLUIT VASTGESTELD: Artikel 1 De prestatiedoelstellingen die zijn opgenomen in het ontwerpprestatieplan dat Italië heeft ingediend voor de vierde referentieperiode (RP4), en die zijn uiteengezet in de bijlage bij dit besluit, zijn verenigbaar met de in Uitvoeringsbesluit (EU) 2024/1688 uiteengezette Uniewijde prestatiedoelstellingen voor RP4. Artikel 2 Dit besluit is gericht tot de Italiaanse Republiek. Gedaan te Brussel, 19 mei 2025. Voor de Commissie Apostolos TZITZIKOSTAS Lid van de Commissie ( 1 ) PB L 96 van 31.3.2004, blz. 1 , ELI: http://data.europa.eu/eli/reg/2004/549/oj . ( 2 ) PB L, 2024/2803, 11.11.2024, ELI: http://data.europa.eu/eli/reg/2024/2803/oj . ( 3 ) PB L 56 van 25.2.2019, blz. 1 , ELI: http://data.europa.eu/eli/reg_impl/2019/317/oj . ( 4 ) Uitvoeringsbesluit (EU) 2024/1688 van de Commissie van 12 juni 2024 tot vaststelling van Uniewijde prestatiedoelstellingen voor het netwerk voor luchtverkeersbeheer voor de vierde referentieperiode van 1 januari 2025 tot en met 31 december 2029 ( PB L, 2024/1688, 17.6.2024, ELI: http://data.europa.eu/eli/dec_impl/2024/1688/oj ). ( 5 ) Verordening (EG) nr. 550/2004 van het Europees Parlement en de Raad van 10 maart 2004 betreffende de verlening van luchtvaartnavigatiediensten in het gemeenschappelijk Europees luchtruim (de luchtvaartnavigatiedienstenverordening) ( PB L 96 van 31.3.2004, blz. 10 , ELI: http://data.europa.eu/eli/reg/2004/550/oj ). ( 6 ) Uitvoeringsverordening (EU) 2019/123 van de Commissie van 24 januari 2019 tot vaststelling van nadere regels voor de uitvoering van de netwerkfuncties voor luchtverkeersbeheer en tot intrekking van Verordening (EU) nr. 677/2011 van de Commissie ( PB L 28 van 31.1.2019, blz. 1 , ELI: http://data.europa.eu/eli/reg_impl/2019/123/oj ). BIJLAGE Prestatiedoelstellingen in het ontwerpprestatieplan van Italië die verenigbaar zijn bevonden met de EU-wijde prestatiedoelstellingen voor de vierde referentieperiode PRESTATIEKERNGEBIED VEILIGHEID Italië Doelstellingen inzake de doeltreffendheid van het veiligheidsbeheer , uitgedrukt als een niveau van tenuitvoerlegging, variërend van niveau A tot en met D van het Agentschap van de Europese Unie voor de veiligheid van de luchtvaart (EASA) Verlener van luchtvaartnavigatiediensten Veiligheidsbeheersdoelstelling 2025 2026 2027 2028 2029 ENAV Veiligheidsbeleid en -doelstellingen C C C C C Beheer van veiligheidsrisico’s C C C D D Veiligheidsborging C C C C C Bevordering van de veiligheid C C C C C Veiligheidscultuur C C C C C ITAF Veiligheidsbeleid en -doelstellingen B B B B C Beheer van veiligheidsrisico’s B B B B D Veiligheidsborging B B B B C Bevordering van de veiligheid B B B B C Veiligheidscultuur B B B B C PRESTATIEKERNGEBIED MILIEU Italië 2025 2026 2027 2028 2029 Doelstellingen op het prestatiekerngebied milieu , uitgedrukt als de gemiddelde horizontale en-routevluchtefficiëntie van het werkelijke traject 2,75  % 2,70  % 2,67  % 2,64  % 2,61  % PRESTATIEKERNGEBIED CAPACITEIT Italië 2025 2026 2027 2028 2029 Doelstellingen op het prestatiekerngebied capaciteit , uitgedrukt in minuten en-route-ATFM-vertraging per vlucht 0,28 0,20 0,13 0,13 0,13 PRESTATIEKERNGEBIED KOSTENEFFICIËNTIE En-routeheffingszone van Italië Basiswaarde 2019 Basiswaarde 2024 2025 2026 2027 2028 2029 Doelstellingen en basiswaarden op het prestatiekerngebied kostenefficiëntie , uitgedrukt als bepaalde eenheidskosten (in reële termen, in prijzen van 2022) EUR 68,94 EUR 56,66 EUR 56,51 EUR 55,67 EUR 55,30 EUR 54,45 EUR 53,37 ELI: http://data.europa.eu/eli/dec/2025/1058/oj ISSN 1977-0758 (electronic edition)",
  "source": "EUR LEX"
}