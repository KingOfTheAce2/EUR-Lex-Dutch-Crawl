{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000E0401:NL:HTML\">",
  "content": "EUR-Lex - 32000E0401 - NL Avis juridique important | 32000E0401 2000/0401/GBVB: Gemeenschappelijk optreden van de Raad van 22 juni 2000 inzake de controle op technische bijstand in verband met bepaalde vormen van militair eindgebruik Publicatieblad Nr. L 159 van 30/06/2000 blz. 0216 - 0217 Gemeenschappelijk optreden van de Raad van 22 juni 2000 inzake de controle op technische bijstand in verband met bepaalde vormen van militair eindgebruik (2000/401/GBVB) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op artikel 14, Overwegende hetgeen volgt: (1) Op 22 juni 2000 heeft de Raad Verordening (EG) nr. 1334/2000 aangenomen tot instelling van een communautaire regeling voor controle op de uitvoer van producten en technologie voor tweeërlei gebruik(1). De verordening verschaft een doeltreffend uitvoercontrolesysteem voor producten voor tweeërlei gebruik, met inbegrip van programmatuur en technologie. Die verordening bevat in artikel 4 onder meer bepalingen betreffende producten die niet op de lijst in bijlage I voorkomen en die bestemd zijn of kunnen zijn voor gebruik in verband met massavernietigingswapens of raketten die dergelijke wapens naar hun doel kunnen voeren, dan wel betreffende militaire producten voor landen waarop een wapenembargo van de EU, de OVSE of de VN rust. (2) De verbintenissen van de lidstaten van de Europese Unie in verband met de non-proliferatie van massavernietigingswapens en de uitvoer van conventionele militaire goederen naar landen waarop een wapenembargo rust, vereisen een doeltreffend uitvoercontrolesysteem, dat ook technische bijstand, met inbegrip van mondelinge overdracht van technologie waarop controle is vereist door de uitvoercontroleregeling, -organen en -overeenkomsten dient te omvatten op basis van gemeenschappelijke normen, voor massavernietigingswapens en raketten en voor conventionele militaire goederen die worden uitgevoerd naar landen waarop een wapenembargo van het bovengenoemde type rust. Het is dienstig om dergelijke gemeenschappelijke normen in een gemeenschappelijk optreden te definiëren, HEEFT HET VOLGENDE GEMEENSCHAPPELIJK OPTREDEN VASTGESTELD: Artikel 1 In de zin van dit gemeenschappelijk optreden: a) wordt onder \"technische bijstand\" verstaan elke technische ondersteuning in verband met reparaties, ontwikkeling, productie, assemblage, beproeving, onderhoud, of enige andere technische dienst, en kan de vorm aannemen van bijvoorbeeld instructies, training, overdracht van praktische kennis of vaardigheden of adviesdiensten; b) omvat \"technische bijstand\" mondelinge vormen van bijstand; c) wordt onder \"uitvoercontroleregelingen, -organen en -overeenkomsten\" verstaan de Australiëgroep, Missile Technology Controle Regime, Groep van nucleaire exportlanden, Wassenaar Arrangement, Comité-Zangger en het Chemische-wapens verdrag. Artikel 2 Technische bijstand is onderworpen aan controlemaatregelen (verbod of vergunning) die zijn aangenomen uit hoofde van artikel 5, indien deze bijstand buiten de Europese Gemeenschap verleend wordt door een in de Europese Gemeenschap gevestigde natuurlijke persoon of rechtspersoon en bestemd is of indien de verlener zich ervan bewust is dat de bijstand bestemd is voor gebruik in verband met de ontwikkeling, de productie, de behandeling, de bediening, het onderhoud, de opslag, de opsporing, de herkenning of de verspreiding van chemische, biologische of nucleaire wapens of andere nucleaire explosiemiddelen, dan wel voor de ontwikkeling, de productie, het onderhoud of de opslag van raketten die dergelijke wapens naar hun doel kunnen voeren. Artikel 3 De lidstaten nemen de toepassing van dergelijke controlemaatregelen ook in overweging in gevallen waarin de technische bijstand betrekking heeft op andere vormen van militair eindgebruik dan die welke genoemd zijn in artikel 2 en verleend wordt in landen van bestemming waarop een wapenembargo rust waartoe besloten is in een door de Raad aangenomen gemeenschappelijk standpunt of gemeenschappelijk optreden of een besluit van de OVSE, dan wel een wapenembargo uit hoofde van een bindende resolutie van de veiligheidsraad van de Verenigde Naties. Artikel 4 Artikel 2 is niet van toepassing op technische bijstand: a) indien hij wordt verleend in een land dat is genoemd in deel 3 van bijlage II bij Verordening (EG) nr. 1334/2000; b) indien hij plaatsvindt in de vorm van overdracht van informatie die \"algemeen bekend\" is of tot \"fundamenteel wetenschappelijk onderzoek\" behoort in de zin van de uitvoercontroleregelingen, -organen en -overeenkomsten; c) indien hij van mondelinge aard is en geen verband heeft met zaken waarop controle door een of meer uitvoercontroleregelingen, -organen en -overeenkomsten is vereist. Artikel 5 De lidstaten die de controlebepalingen die nodig zijn om dit gemeenschappelijk optreden uit te voeren nog niet in hun nationale wetgeving of praktijken hebben opgenomen of sancties hebben vastgesteld, doen passende voorstellen: a) ter uitvoering van dit gemeenschappelijk optreden door het vaststellen van controlemaatregelen; b) tot vaststelling van de op nationaal vlak te nemen sancties. Artikel 6 Dit gemeenschappelijk optreden treedt in werking op de dag waarop het wordt aangenomen. Artikel 7 Dit gemeenschappelijk optreden wordt in het Publicatieblad bekendgemaakt. Gedaan te Luxemburg, 22 juni 2000. Voor de Raad De voorzitter J. Sócrates (1) Zie bladzijde 1 van dit Publicatieblad.",
  "source": "EUR LEX"
}