{
  "url": "http://www.w3.org/1999/xhtml\">",
  "content": "L_2008232NL.01001201.xml 30.8.2008 NL Publicatieblad van de Europese Unie L 232/12 BESLUIT VAN DE COMMISSIE van 29 augustus 2008 waarbij de regionale adviesraad voor de Middellandse Zee in het kader van het gemeenschappelijk visserijbeleid operationeel wordt verklaard (2008/695/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Besluit 2004/585/EG van de Raad van 19 juli 2004 tot oprichting van regionale adviesraden in het kader van het gemeenschappelijk visserijbeleid ( 1 ) , en met name op artikel 3, lid 3, Gelet op de aanbeveling die Italië op 16 mei 2008 namens Spanje, Frankrijk, Griekenland, Malta, Slovenië en Cyprus heeft ingediend, Overwegende hetgeen volgt: (1) Bij Verordening (EG) nr. 2371/2002 van de Raad van 20 december 2002 inzake de instandhouding en de duurzame exploitatie van de visbestanden in het kader van het gemeenschappelijk visserijbeleid ( 2 ) en Besluit 2004/585/EG is het kader vastgesteld voor de oprichting en de werking van regionale adviesraden. (2) In artikel 2 van Besluit 2004/585/EG is bepaald dat een regionale adviesraad voor de Middellandse Zee wordt opgericht. (3) Overeenkomstig artikel 3, lid 1, van Besluit 2004/585/EG hebben vertegenwoordigers van de visserijsector en andere belangengroepen bij Griekenland, Spanje, Frankrijk, Cyprus, Malta en Slovenië een verzoek ingediend met betrekking tot de werking van die regionale adviesraad. (4) Overeenkomstig artikel 3, lid 2, van Besluit 2004/585/EG hebben de betrokken lidstaten bepaald dat het verzoek betreffende de regionale adviesraad voor de Middellandse Zee aan de bepalingen van dat besluit beantwoordt. Op 16 mei 2008 hebben de betrokken lidstaten een aanbeveling betreffende de regionale adviesraad bij de Commissie ingediend. (5) De Commissie heeft de aanvraag van de belanghebbenden en de aanbeveling beoordeeld in het licht van Besluit 2004/585/EG en van de doelstellingen en beginselen van het gemeenschappelijk visserijbeleid, en is van oordeel dat de regionale adviesraad voor de Middellandse Zee operationeel kan worden, BESLUIT: Enig artikel De regionale adviesraad voor de Middellandse Zee, opgericht bij artikel 2, lid 1, onder b), van Besluit 2004/585/EG van de Raad, is operationeel met ingang van 15 september 2008. Gedaan te Brussel, 29 augustus 2008. Voor de Commissie Joe BORG Lid van de Commissie ( 1 ) PB L 256 van 3.8.2004, blz. 17 . Besluit gewijzigd bij Besluit 2007/409/EG ( PB L 155 van 15.6.2007, blz. 68 ). ( 2 ) PB L 358 van 31.12.2002, blz. 59 . Verordening gewijzigd bij Verordening (EG) nr. 865/2007 ( PB L 192 van 24.7.2007, blz. 1 ).",
  "source": "EUR LEX"
}