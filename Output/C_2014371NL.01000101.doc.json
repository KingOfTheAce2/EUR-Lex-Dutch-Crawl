{
  "url": "http://www.w3.org/1999/xhtml\">",
  "content": "C_2014371NL.01000101.xml 18.10.2014 NL Publicatieblad van de Europese Unie C 371/1 ADVIES VAN DE COMMISSIE van 15 oktober 2014 betreffende het plan voor de lozing van radioactieve afvalstoffen ten gevolge van de eerste en tweede ontmantelingsfase van de kerncentrale van Saint-Laurent, gelegen in Frankrijk (Slechts de tekst in de Franse taal is authentiek) (2014/C 371/01) De hieronder gegeven evaluatie is uitgevoerd overeenkomstig het bepaalde in het Euratom-Verdrag, ongeacht eventuele aanvullende evaluaties die moeten worden uitgevoerd krachtens het Verdrag betreffende de werking van de Europese Unie en de verplichtingen die daaruit en uit de daarvan afgeleide wetgeving voortvloeien ( 1 ) . Op 5 maart 2014 heeft de Europese Commissie overeenkomstig artikel 37 van het Euratom-Verdrag van de Franse regering algemene gegevens ontvangen betreffende het plan voor de lozing van radioactieve afvalstoffen ten gevolge van de eerste en tweede ontmantelingsfase van de kerncentrale van Saint-Laurent in Frankrijk. Op basis van deze algemene gegevens en de aanvullende door de Commissie op 10 april 2014 opgevraagde en door de Franse autoriteiten op 26 mei 2014 verstrekte informatie brengt de Commissie, na raadpleging van de groep van deskundigen, het volgende advies uit: 1. de afstand tussen de kerncentrale en de meest nabije grens met een andere lidstaat, in dit geval België, bedraagt 320 km. Het Verenigd Koninkrijk ligt op een afstand van 360 km, terwijl Luxemburg zich op een afstand van 375 km bevindt. De afstand van de locatie tot de meest nabije grens van een buurland, in dit geval de Kanaaleilanden (autonome bezittingen van de Britse Kroon) bedraagt 300 km; 2. gedurende de normale ontmantelingswerkzaamheden veroorzaakt de geplande lozing van vloeibare en gasvormige effluenten voor inwoners van andere lidstaten of buurlanden geen voor de volksgezondheid significante blootstelling aan straling; 3. vaste laag- en middelactieve radioactieve afvalstoffen worden tijdelijk op de locatie opgeslagen alvorens te worden overgebracht naar een nationale, van een vergunning voorziene bergingsfaciliteit gelegen in Frankrijk. Er zijn geen plannen om radioactief afval te exporteren uit Frankrijk; 4. De Commissie beveelt aan dat de controles betreffende de residuele activiteit, ter bevestiging van de conventionele aard van vaste afvalstoffen na de ontsmetting ervan, zo worden uitgevoerd dat de inachtneming van de vrijgiftecriteria overeenkomstig de richtlijn tot vaststelling van de basisnormen voor de bescherming van de gezondheid (Richtlijn 96/29/Euratom) gewaarborgd is; 5. in het geval van een niet-geplande lozing van radioactieve effluenten ten gevolge van een ongeval van het type en de omvang als bedoeld in de algemene gegevens, resulteren de in een andere lidstaat of in een buurland ontvangen stralingsdoses naar verwachting niet in schadelijke effecten voor de volksgezondheid. Concluderend is de Commissie van mening dat de uitvoering van het plan voor de verwijdering van radioactieve afvalstoffen, in welke vorm ook, ten gevolge van de eerste en tweede ontmantelingsfase van de kerncentrale van Saint-Laurent in Frankrijk, zowel in normale bedrijfsomstandigheden als bij een ongeval van het type en de omvang als bedoeld in de algemene gegevens, niet het risico doet ontstaan van voor de volksgezondheid significante radioactieve besmetting van het water, de bodem of het luchtruim van een andere lidstaat. Gedaan te Brussel, 15 oktober 2014. Voor de Commissie Günther OETTINGER Vicevoorzitter ( 1 ) Krachtens het Verdrag betreffende de werking van de Europese Unie bijvoorbeeld moeten de milieuaspecten verder worden geanalyseerd. De Commissie wil in dat verband graag de aandacht vestigen op het bepaalde in Richtlijn 2011/92/EU betreffende de milieueffectbeoordeling van bepaalde openbare en particuliere projecten en Richtlijn 2001/42/EG betreffende de beoordeling van de gevolgen voor het milieu van bepaalde plannen en programma’s, alsook in Richtlijn 92/43/EEG inzake de instandhouding van de natuurlijke habitats en de wilde flora en fauna en Richtlijn 2000/60/EG tot vaststelling van een kader voor communautaire maatregelen betreffende het waterbeleid.",
  "source": "EUR LEX"
}