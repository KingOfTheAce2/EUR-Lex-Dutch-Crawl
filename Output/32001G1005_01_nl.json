{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001G1005(01):NL:HTML\">",
  "content": "EUR-Lex - 32001G1005(01) - NL Avis juridique important | 32001G1005(01) Resolutie van de Raad van 21 juni 2001 inzake de behoefte aan intensievere uitwisseling van informatie en ervaring op audiovisueel gebied tussen de Europese Unie en haar lidstaten en de kandidaat-lidstaten Publicatieblad Nr. C 281 van 05/10/2001 blz. 0001 - 0002 Resolutie van de Raad van 21 juni 2001 inzake de behoefte aan intensievere uitwisseling van informatie en ervaring op audiovisueel gebied tussen de Europese Unie en haar lidstaten en de kandidaat-lidstaten (2001/C 281/01) DE RAAD VAN DE EUROPESE UNIE, Overwegende hetgeen volgt: 1. De Gemeenschap en de lidstaten dienen de samenwerking te bevorderen met derde landen en met inzake cultuur bevoegde internationale organisaties, in het bijzonder met de Raad van Europa. 2. In de resolutie van de Raad van 4 april 1995 betreffende culturele samenwerking met de geassocieerde landen van Midden- en Oost-Europa(1) wordt het belang onderstreept van een permanente dialoog en informatie-uitwisseling met de landen van Midden- en Oost-Europa en - in deze context - van versterking van de culturele dimensie in de samenwerking. 3. De conclusies van de Europese Raad van Helsinki van 11 december 1999 bevestigen het inclusieve karakter van het toetredingsproces, dat thans 13 kandidaat-lidstaten omvat, namelijk Estland, Letland, Litouwen, Polen, Tsjechië, Slowakije, Hongarije, Roemenië, Bulgarije, Slovenië, Malta, Cyprus en Turkije. 4. De Europese Raad van Nice (7 tot en met 9 december 2000) waardeerde in zijn conclusies de inspanningen die de kandidaat-lidstaten zich getroosten om de voorwaarden te scheppen om het acquis over te nemen, uit te voeren en daadwerkelijk toe te passen en verzocht de kandidaat-lidstaten de nodige hervormingen ter voorbereiding van hun toetreding voort te zetten en te versnellen, vooral wat betreft de versterking van hun bestuurlijke capaciteit, teneinde zo snel mogelijk tot de Europese Unie te kunnen toetreden. 5. In de mededeling van de Commissie van 14 december 1999 over de beginselen en richtsnoeren voor het audiovisuele beleid van de Gemeenschap in het digitale tijdperk werd benadrukt dat het van essentieel belang is dat de kandidaat-lidstaten het communautaire acquis op audiovisueel gebied tijdig en volledig overnemen. 6. Er bestaat tussen de Europese Unie en haar lidstaten en de kandidaat-lidstaten een constructieve dialoog over audiovisuele aangelegenheden en in dit kader is, met name in de conclusies van de conferentie \"De rol van de audiovisuele sector in de ontwikkeling van de civiele samenleving\" (Warschau, 17 en 18 maart 1998) en in de conclusies van de studiebijeenkomst \"Audiovisueel beleid en culturele verscheidenheid in een uitgebreid Europa\" (Praag, 5 en 6 oktober 2000), gewezen op het belang van uitwisseling van informatie en ervaring, alsook van vervolgacties, DERHALVE, 7. ONDERSTREEPT het belang van de audiovisuele sector in een uitgebreide Europese Unie en benadrukt in het bijzonder de rol van die sector bij de bescherming van algemene democratische waarden en bij de instandhouding en bevordering van de culturele verscheidenheid in Europa, 8. ACHT uitwisseling van informatie en ervaring VAN BELANG voor de totstandbrenging van een gunstig kader voor de aanneming en uitvoering van het communautaire acquis, waardoor de toetredingsonderhandelingen kunnen worden vergemakkelijkt, 9. MERKT OP dat de uitwisseling van informatie en ervaring op audiovisueel gebied die tot dusverre tussen de Europese Unie en haar lidstaten en de kandidaat-lidstaten heeft plaatsgevonden, moet worden geïntensiveerd, 10. MEMOREERT dat van de kandidaat-lidstaten - in het kader van hun beleid ten aanzien van derde landen en internationale organisaties, in het bijzonder de Wereldhandelsorganisatie - zal worden verlangd dat zij zich in het vooruitzicht van de toetreding geleidelijk en zo spoedig mogelijk aanpassen aan de beleidsmaatregelen en standpunten van de Gemeenschap en haar lidstaten, en is van mening dat deze aanpassing, voor wat de culturele en audiovisuele sector betreft, dient bij te dragen tot de instandhouding en bevordering van de culturele verscheidenheid in Europa, 11. BEKLEMTOONT dat de bestaande fora en netwerken van de audiovisuele sector moeten worden gebruikt voor een intensievere uitwisseling van informatie en ervaring, 12. NEEMT ER NOTA VAN dat in de audiovisuele sector ook een nuttig gebruik kan worden gemaakt van middelen voor financiële samenwerking tussen de Europese Unie en de kandidaat-lidstaten, zoals het Phare-programma, 13. BEKLEMTOONT het belang van deelneming aan Gemeenschapsprogramma's als een volwaardig element van de pretoetredingsstrategie en in dit verband ook het belang van de mogelijkheden die de Media-programma's de kandidaat-lidstaten te bieden hebben, wanneer hun wetgeving voldoende aan het audiovisuele acquis is aangepast, 14. BENADRUKT dat een intensievere uitwisseling van informatie en ervaring gericht moet zijn op kwesties die verband houden met de aanneming en uitvoering van het communautaire acquis, alsook op andere zaken van gemeenschappelijk belang op audiovisueel gebied. Dergelijke uitwisselingen hebben onder meer ten doel informatie te verstrekken over de beste praktijken in het nationaal beleid op audiovisueel gebied, 15. TOONT ZICH INGENOMEN MET het belang dat de kandidaat-lidstaten aan een versterkte dialoog met de Europese Unie en haar lidstaten hechten, 16. VERZOEKT de Commissie om, binnen het bestaande juridische en financiële kader en gelet op het tijdschema voor de uitbreiding, i) uitgaande van de bestaande fora en netwerken de uitwisseling van informatie en ervaring op het gebied van het audiovisueel beleid tussen de Unie en haar lidstaten en de kandidaat-lidstaten te intensiveren; ii) in overleg met de lidstaten en de kandidaat-lidstaten na te gaan welke onderwerpen belangrijk zijn voor een dergelijke uitwisseling; iii) de samenwerking met de Raad van Europa verder te ontwikkelen, om profijt te trekken van de ervaring van die organisatie op dit gebied en om doublures te voorkomen; iv) op passende wijze verslag uit te brengen aan de Raad over het gedane werk; 17. VERZOEKT de lidstaten om i) te bevorderen dat meer informatie en ervaring op audiovisueel gebied worden uitgewisseld tussen de Unie en haar lidstaten en de kandidaat-lidstaten; ii) met de Commissie samen te werken aan een intensievere uitwisseling van informatie en ervaring op audiovisueel gebied. (1) PB C 247 van 23.9.1995, blz. 2.",
  "source": "EUR LEX"
}