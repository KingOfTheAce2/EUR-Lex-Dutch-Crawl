{
  "url": "http://www.w3.org/1999/xhtml\">",
  "content": "L_2022274NL.01007601.xml 24.10.2022 NL Publicatieblad van de Europese Unie L 274/76 UITVOERINGSBESLUIT (EU) 2022/2005 VAN DE COMMISSIE van 21 oktober 2022 tot niet-goedkeuring van methyleendithiocyanaat als een bestaande werkzame stof voor gebruik in biociden van productsoort 12 overeenkomstig Verordening (EU) nr. 528/2012 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 89, lid 1, derde alinea, Overwegende hetgeen volgt: (1) Bij Gedelegeerde Verordening (EU) nr. 1062/2014 van de Commissie ( 2 ) is een lijst vastgesteld van bestaande werkzame stoffen die moeten worden beoordeeld met het oog op de mogelijke goedkeuring ervan voor gebruik in biociden. Die lijst omvat methyleendithiocyanaat (EG-nr.: 228-652-3; CAS-nr.: 6317-18-6). (2) Methyleendithiocyanaat is beoordeeld voor gebruik in biociden van productsoort 12 (slijmbestrijdingsmiddelen) zoals beschreven in bijlage V bij Richtlijn 98/8/EG van het Europees Parlement en de Raad ( 3 ) , wat overeenstemt met productsoort 12 zoals beschreven in bijlage V bij Verordening (EU) nr. 528/2012. (3) Frankrijk is als lidstaat-rapporteur aangewezen en de beoordelende bevoegde autoriteit van Frankrijk heeft op 7 augustus 2013 het beoordelingsverslag en haar conclusies bij de Commissie ingediend. Na de indiening van het beoordelingsverslag hebben besprekingen in technische vergaderingen plaatsgevonden, die werden georganiseerd door het Europees Agentschap voor chemische stoffen (“het agentschap”). (4) Uit artikel 90, lid 2, van Verordening (EU) nr. 528/2012 vloeit voort dat stoffen waarvan de beoordeling door de lidstaten per 1 september 2013 is afgerond, overeenkomstig Richtlijn 98/8/EG moeten worden beoordeeld. (5) Overeenkomstig artikel 75, lid 1, punt a), van Verordening (EU) nr. 528/2012 stelt het Comité voor biociden het advies van het agentschap over de aanvragen tot goedkeuring van een werkzame stof op. Overeenkomstig artikel 7, lid 2, van Gedelegeerde Verordening (EU) nr. 1062/2014 heeft het Comité voor biociden op 8 maart 2022 het advies van het Europees Agentschap voor chemische stoffen ( 4 ) aangenomen, rekening houdend met de conclusies van de beoordelende bevoegde autoriteit. (6) Volgens het advies van het agentschap kan niet worden verwacht dat biociden van productsoort 12 die methyleendithiocyanaat bevatten, zullen voldoen aan de criteria van artikel 5, lid 1, punten b), iii), iv) en c), in samenhang met artikel 10, lid 1, van Richtlijn 98/8/EG. De aanvrager heeft geen gegevens van voldoende kwaliteit ingediend om te voldoen aan de gegevensvereisten van punt 2.7 (specificatie van de zuiverheid van de werkzame stof, uitgedrukt in g/kg of g/l), punt 2.8 (aard van de verontreinigingen en additieven (bijvoorbeeld stabilisatoren), alsmede de structuurformule en het concentratie-interval daarvan, uitgedrukt in g/kg of g/l), en punt 4.1 (analysemethoden voor de bepaling van de zuivere werkzame stof en, indien van toepassing, voor de bepaling van relevante afbraakproducten, isomeren en verontreinigingen van de werkzame stof en van additieven) van titel II van bijlage IIA bij Richtlijn 98/8/EG. Bijgevolg was het onmogelijk de minimale zuiverheid van de werkzame stof te bevestigen en een referentiespecificatie voor methyleendithiocyanaat vast te stellen. Bovendien kon niet worden bevestigd dat het materiaal dat is gebruikt om (eco)toxicologische studies uit te voeren, overeenkomt met de gepresenteerde specificaties en kon geen conclusie worden getrokken over de relevantie van de onzuiverheden wegens het ontbreken van (eco)toxicologische gegevens. Ten slotte werden bij de milieurisicobeoordeling onaanvaardbare risico’s vastgesteld en kon geen passende risicobeperkende maatregel worden vastgesteld. (7) Gezien het advies van het agentschap is het niet passend methyleendithiocyanaat goed te keuren voor gebruik in biociden van productsoort 12. (8) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 Methyleendithiocyanaat (EG-nr.: 228-652-3; CAS-nr.: 6317-18-6) wordt niet goedgekeurd als werkzame stof voor gebruik in biociden van productsoort 12. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 21 oktober 2022. Voor de Commissie De voorzitter Ursula VON DER LEYEN ( 1 ) PB L 167 van 27.6.2012, blz. 1 . ( 2 ) Gedelegeerde Verordening (EU) nr. 1062/2014 van de Commissie van 4 augustus 2014 over het in Verordening (EU) nr. 528/2012 van het Europees Parlement en de Raad bedoelde werkprogramma voor het systematische onderzoek van alle bestaande werkzame stoffen van biociden ( PB L 294 van 10.10.2014, blz. 1 ). ( 3 ) Richtlijn 98/8/EG van het Europees Parlement en de Raad van 16 februari 1998 betreffende het op de markt brengen van biociden ( PB L 123 van 24.4.1998, blz. 1 ). ( 4 ) Comité voor biociden: Advies over de aanvraag voor de goedkeuring van de werkzame stof methyleendithiocyanaat, productsoort: 12, ECHA/BPC/322/2022, aangenomen op 8 maart 2022.",
  "source": "EUR LEX"
}