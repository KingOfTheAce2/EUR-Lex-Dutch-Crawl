{
  "url": "http://www.w3.org/1999/xhtml\"><!--",
  "content": "L_2012165NL.01002301.xml 26.6.2012 NL Publicatieblad van de Europese Unie L 165/23 VERORDENING (EU) Nr. 545/2012 VAN DE RAAD van 25 juni 2012 tot wijziging van Verordening (EU) nr. 36/2012 betreffende beperkende maatregelen in het licht van de situatie in Syrië DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit 2011/782/GBVB van de Raad van 1 december 2011 betreffende beperkende maatregelen tegen Syrië ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en de Europese Commissie, Overwegende hetgeen volgt: (1) Op 18 januari 2012 heeft de Raad Verordening (EU) nr. 36/2012 betreffende beperkende maatregelen in het licht van de situatie in Syrië ( 2 ) vastgesteld met het oog op de tenuitvoerlegging van het merendeel van de maatregelen die waren vastgesteld bij Besluit 2011/782/GBVB. Die verordening verbiedt onder andere het verstrekken van bepaalde financiering en financiële bijstand in verband met goederen waarvoor een uitvoerverbod geldt. (2) Bij Besluit 2012/322/GBVB tot wijziging van Besluit 2011/782/GBVB ( 3 ) wordt de toepassing van beperkende maatregelen nader uitgewerkt in verband met financiële bijstand in het kader van het wapenembargo. (3) Deze maatregelen vallen onder het toepassingsgebied van het Verdrag betreffende de werking van de Europese Unie en derhalve is regelgeving op het niveau van de Unie noodzakelijk voor de tenuitvoerlegging ervan, met name om te garanderen dat zij in alle lidstaten uniform door marktdeelnemers worden toegepast. (4) Verordening (EU) nr. 36/2012 dient derhalve dienovereenkomstig te worden aangepast. (5) Om de effectiviteit van de maatregel waarin deze verordening voorziet te waarborgen, moet deze verordening onmiddellijk in werking treden, HEEFT DE VOLGENDE VERORDENING VASTGESTELD: Artikel 1 Verordening (EU) nr. 36/2012 wordt als volgt gewijzigd: 1) Artikel 3, lid 1, wordt vervangen door: „1.   Er geldt een verbod op: a) het direct of indirect verlenen van technische bijstand in verband met goederen en technologie die op de gemeenschappelijke lijst van militaire goederen van de Europese Unie ( *1 ) (hierna „gemeenschappelijke lijst van militaire goederen” genoemd) zijn opgenomen, of in verband met het leveren, vervaardigen, onderhouden en gebruiken van op die lijst opgenomen goederen, aan personen, entiteiten of lichamen in Syrië of voor gebruik in Syrië; b) het direct of indirect verlenen van technische bijstand of tussenhandeldiensten in verband met in bijlage I of IA opgenomen apparatuur, goederen of technologie die voor binnenlandse repressie zouden kunnen worden gebruikt of voor het vervaardigen of onderhouden van goederen die voor binnenlandse repressie zouden kunnen worden gebruikt, aan personen, entiteiten of lichamen in Syrië of voor gebruik in Syrië; c) het direct of indirect verlenen van financiering of financiële bijstand in verband met goederen en technologie die op de gemeenschappelijke lijst van militaire goederen of in bijlage I of IA zijn opgenomen, met inbegrip van in het bijzonder subsidies, leningen en exportkredietverzekering alsook verzekering en herverzekering, voor de verkoop, levering, overdracht of uitvoer van deze goederen, of voor de verlening van daarmee verband houdende technische bijstand, aan personen, entiteiten of lichamen in Syrië of voor gebruik in Syrië; d) het bewust en opzettelijk deelnemen aan activiteiten die tot doel of tot gevolg hebben dat de onder a) tot en met c) bedoelde verbodsbepalingen worden omzeild. ( *1 ) PB C 86 van 18.3.2011, blz. 1 .”;\" 2) Artikel 3, lid 4, wordt vervangen door: „4.   Voorafgaande toestemming van de bevoegde autoriteit van de lidstaat in kwestie, als genoemd op de websites die in bijlage III worden vermeld, is vereist voor de verstrekking van: a) technische bijstand of tussenhandeldiensten in verband met apparatuur, goederen of technologie genoemd in bijlage IX en in verband met de levering, de vervaardiging, het onderhoud of het gebruik van deze apparatuur, goederen of technologie, direct of indirect, aan personen, entiteiten of lichamen in Syrië of bestemd voor gebruik in Syrië; b) financiering of financiële bijstand in verband met goederen en technologie genoemd in bijlage IX, met inbegrip van subsidies, leningen en export-kredietverzekering alsook verzekering en herverzekering, voor de verkoop, levering, overdracht of uitvoer van dergelijke goederen of technologie, of voor de verlening van daarmee verband houdende technische bijstand, aan personen, entiteiten of lichamen in Syrië of bestemd voor gebruik in Syrië. De bevoegde autoriteiten van de lidstaten verlenen geen toestemming voor de transacties bedoeld in de eerste alinea, indien zij redelijke gronden hebben om aan te nemen dat die transacties bedoeld zijn of kunnen zijn om bij te dragen aan binnenlandse repressie dan wel voor de vervaardiging of het onderhoud van producten die voor binnenlandse repressie zouden kunnen worden gebruikt.”. Artikel 2 Deze verordening treedt in werking op de dag van de bekendmaking ervan in het Publicatieblad van de Europese Unie. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 juni 2012. Voor de Raad De voorzitter C. ASHTON ( 1 ) PB L 319 van 2.12.2011, blz. 56 . ( 2 ) PB L 16 van 19.1.2012, blz. 1 . ( 3 ) Zie bladzijde 45 van dit Publicatieblad.",
  "source": "EUR LEX"
}