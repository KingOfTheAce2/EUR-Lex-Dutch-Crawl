{
  "url": "http://www.w3.org/1999/xhtml\"><!--",
  "content": "L_2019301NL.01000501.xml 22.11.2019 NL Publicatieblad van de Europese Unie L 301/5 BESLUIT VAN DE GEMEENSCHAPPELIJKE AFWIKKELINGSRAAD van 18 september 2019 houdende interne voorschriften betreffende de beperking van bepaalde rechten van betrokkenen in verband met de verwerking van hun persoonsgegevens in het kader van administratieve enquêtes/tuchtprocedures/onderzoeken/andere verricht door de Gemeenschappelijke Afwikkelingsraad (GAR/AD/2019/32) DE GEMEENSCHAPPELIJKE AFWIKKELINGSRAAD, Gezien het Verdrag betreffende de werking van de Europese Unie, Gezien Verordening (EU) nr. 806/2014 van het Europees Parlement en de Raad van 15 juli 2014 tot vaststelling van eenvormige regels en een eenvormige procedure voor de afwikkeling van kredietinstellingen en bepaalde beleggingsondernemingen in het kader van een gemeenschappelijk afwikkelingsmechanisme en een gemeenschappelijk afwikkelingsfonds en tot wijziging van Verordening (EU) nr. 1093/2010 ( 1 ) en met name artikel 42, artikel 43, lid 5, artikel 50, lid 3, artikel 56, leden 1 tot en met 3, artikel 61, artikel 63 en artikel 64, Gezien Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( 2 ) , Gezien de raadpleging van de Europese Toezichthouder voor gegevensbescherming, Overwegende hetgeen volgt: (1) De Gemeenschappelijke Afwikkelingsraad (“ GAR ”) vervult de taken van een afwikkelingsautoriteit als onderdeel van het gemeenschappelijk afwikkelingsmechanisme (“ GAM ”) overeenkomstig Verordening (EU) nr. 806/2014. De GAR heeft als opdracht te zorgen voor een correcte afwikkeling van falende banken, met minimale gevolgen voor de reële economie, het financiële systeem en de openbare financiën van de deelnemende lidstaten en daarbuiten. (2) De GAR kan interne onderzoeken en/of administratieve onderzoeken uitvoeren op eigen initiatief of op basis van vertrouwelijke informatie die door personeelsleden van de GAR wordt verstrekt in het kader van de klokkenluidersregeling. De GAR kan ook tuchtprocedures uitvoeren overeenkomstig bijlage IX bij het Statuut van de ambtenaren. (3) De GAR kan, in het kader van interne onderzoeken en/of administratieve onderzoeken en/of tuchtprocedures, zaken melden aan het Bureau voor onderzoek en disciplinaire maatregelen van de Commissie (IDOC) en het Europees Bureau voor fraudebestrijding (OLAF), overeenkomstig het besluit van de afwikkelingsraad in zijn bestuursvergadering van 6 november 2015 betreffende de voorwaarden voor interne onderzoeken op het gebied van de bestrijding van fraude, corruptie en elke andere onwettige activiteit die schadelijk is voor het belang van de Gemeenschappen (GAR/ES/2015/01); (4) De GAR, hier vertegenwoordigd door respectievelijk de functionaris voor ethiek en compliance van de GAR en de functionaris voor gegevensbescherming van de GAR, verwerkt verschillende categorieën persoonsgegevens, en met name identificatiegegevens, contactgegevens en professionele gegevens en handelt als verwerkingsverantwoordelijke. De persoonsgegevens worden opgeslagen in een beveiligde elektronische omgeving waarmee ongeoorloofde toegang of overdracht van gegevens aan personen die niet beantwoorden aan het “need-to-know”-criterium, wordt voorkomen. De verwerkte persoonsgegevens worden bewaard overeenkomstig de GAR-voorschriften inzake de bewaring van documenten. Aan het einde van de bewaartermijn wordt de zaakgerelateerde informatie, met inbegrip van persoonsgegevens, overgebracht naar de historische archieven of gewist overeenkomstig het beginsel van gegevensminimalisatie en nauwkeurigheid van de gegevens; (5) De interne voorschriften dienen van toepassing te zijn op alle verwerkingen door de GAR bij de uitvoering van zijn activiteiten met het oog op de voorkoming, het onderzoek, de opsporing en de vervolging van inbreuken op, onder meer, de gedragscode van de GAR en het Statuut van de ambtenaren; (6) De interne voorschriften dienen van toepassing te zijn op verwerkingen verricht tijdens zowel interne als externe onderzoeken, alsmede tijdens het toezicht op de follow-up van deze onderzoeken. De interne voorschriften dienen van toepassing te zijn op verwerkingen die deel uitmaken van de activiteiten die verband houden met de taken van de functionaris voor ethiek en compliance van de GAR en, waar van toepassing, de functionaris voor gegevensbescherming van de GAR. Ze dienen ook betrekking te hebben op bijstand en samenwerking door respectievelijk de functionaris voor ethiek van compliance van de GAR, de functionaris voor gegevensbescherming van de GAR op verzoek, aan en met de nationale autoriteiten en internationale organisaties buiten het kader van zijn administratieve onderzoeken; (7) De GAR moet motiveren waarom de beperkingen strikt noodzakelijk zijn en een evenredige maatregel zijn in een democratische samenleving en de wezenlijke inhoud van de grondrechten en fundamentele vrijheden onverlet laten; (8) Binnen dit kader is de GAR gehouden om, voor zover mogelijk, de grondrechten van de betrokkenen te respecteren tijdens de bovengenoemde procedures, in het bijzonder die betreffende het recht op toegang en rectificatie, het recht op uitwissing, gegevensoverdraagbaarheid enz. zoals verankerd in Verordening (EU) 2018/1725; (9) De GAR kan echter worden verplicht de informatie aan betrokkene en andere rechten van betrokkene uit te stellen om, in het bijzonder zijn eigen onderzoeken, en onderzoeken en procedures van andere overheidsinstanties, waaronder IDOC en OLAF te beschermen, en de rechten van andere personen in verband met zijn onderzoeken of andere procedures, evenals om de eigen tuchtprocedures te beschermen; (10) De GAR kan de informatie dus uitstellen met het oog op de bescherming van de onderzoeken en/of de tuchtprocedures; (11) De GAR dient de beperking op te heffen zodra en voor zover de omstandigheden die de beperking rechtvaardigen, niet langer van toepassing zijn; (12) De GAR dient de beperkende voorwaarden op regelmatige basis, om de zes maanden, te controleren en indien nodig te herzien; (13) De GAR dient de DPO te raadplegen tijdens de herzieningen, HEEFT HET VOLGENDE BESLUIT VASTGESTELD: Artikel 1 Onderwerp en toepassingsgebied 1.   Bij dit besluit worden de interne voorschriften vastgesteld met betrekking tot de voorwaarden waaronder de GAR in het kader van interne onderzoeken, administratieve onderzoeken en tuchtprocedures door de functionaris voor ethiek en compliance van de GAR of van onderzoeken door de functionaris voor gegevensbescherming van de GAR overeenkomstig artikel 45, lid 2, van Verordening (EU) 2018/1725, de toepassing van de in de artikelen 14 tot en met 21, artikel 35 en artikel 4 van die verordening vastgestelde rechten kan beperken in overeenstemming met artikel 25 van Verordening (EU) 2018/1725. 2.   it besluit is van toepassing op de verwerking(en) van persoonsgegevens door de GAR voor het voeren van interne onderzoeken, administratieve onderzoeken en tuchtprocedures. Voor de verwerking(en) van persoonsgegevens door de GAR ten behoeve van het initiëren, uitvoeren en afsluiten van de informele procedure in het kader van het beleid van de GAR betreffende de bescherming van de waardigheid van personen en ter voorkoming van psychische intimidatie en seksuele intimidatie, is een ander besluit betreffende de beperking van rechten van toepassing (ter verwijzing: GAR/ES/2019/33). 3.   De betrokken gegevenscategorieën zijn harde gegevens (administratieve bijzonderheden, telefoon, privéadres, elektronische communicatie, en verkeersgegevens (gebruik van ICT-toepassingen, internetgegevens) en/of zachte gegevens (beoordelingen, opening van onderzoeken, verslagen over vooronderzoeken) enz. 4.   Onder voorbehoud van de voorwaarden van dit besluit kunnen de beperkingen van toepassing zijn op de volgende rechten: de rechten op toegang, rectificatie, uitwissing en overdraagbaarheid, de rechten op informatie, vertrouwelijkheid van communicatie en beginselen van de gegevensverwerking mits zij betrekking hebben op een recht. Artikel 2 Specificatie van de verwerkingsverantwoordelijke en waarborgen 1.   Teneinde gegevensinbreuken, gegevensverlies of ongeautoriseerde openbaarmaking van gegevens te voorkomen, zijn de volgende waarborgen ingevoerd: beperking van de toegangsrechten tot elektronische mappen en tot de functionele mailbox voor het indienen van klachten, met sleutels beveiligde kasten en specifieke opleiding over vertrouwelijkheid aan de personen die de informatie behandelen. 2.   De voor de verwerking verantwoordelijke is de GAR, hier vertegenwoordigd door respectievelijk de functionaris voor ethiek en compliance en de functionaris voor gegevensbescherming van de GAR. 3.   De verwerkte persoonsgegevens worden opgeslagen en bewaard overeenkomstig de GAR-voorschriften inzake de bewaring van documenten. De bewaartermijn is in overeenstemming met het beginsel van het niet langer aanhouden dan noodzakelijk is voor de verwezenlijking van het doel van de verwerking en, uiteindelijk, om gerechtelijke of administratieve afhandeling van geschillen mogelijk te maken. Artikel 3 Beperkingen 1.   Overeenkomstig artikel 25, lid 1, van Verordening (EU) 2018/1725 wordt een beperking alleen toegepast ter waarborging van: — het voorkomen, het onderzoek, de opsporing en de vervolging van strafbare feiten of de tenuitvoerlegging van straffen, met inbegrip van de bescherming tegen en het voorkomen van gevaren voor de openbare veiligheid; — de interne veiligheid van de instellingen en organen van de Unie, met inbegrip van die van hun elektronische communicatienetwerken; — de bescherming van gerechtelijke procedures; — het voorkomen, het onderzoek, de opsporing en de vervolging van schendingen van de beroepscodes voor gereglementeerde beroepen; — de bescherming van de betrokkene of van de rechten en vrijheden van anderen. 2.   Elke beperking is in een democratische samenleving noodzakelijk en evenredig en laat de wezenlijke inhoud van de grondrechten en fundamentele vrijheden onverlet. 3.   Er wordt een noodzakelijkheids- en evenredigheidsonderzoek verricht op basis van onderhavige voorschriften. Leder geval wordt voor verantwoordingsdoeleinden gedocumenteerd in een interne beoordelingsnota door de verwerkingsverantwoordelijke van de specifieke verwerking. 4.   Beperkingen worden naar behoren gecontroleerd en elke zes maanden wordt een periodieke evaluatie verricht. 5.   Beperkingen worden opgeheven zodra de omstandigheden die deze rechtvaardigen niet meer van toepassing zijn. 6.   Het risico voor de rechten en vrijheden van de betrokkene is de tijdelijke beperking van de daadwerkelijke uitoefening van de rechten van de betrokkene, onder meer op het gebied van informatie, uitwissing of verdediging, zoals gewaarborgd door Verordening (EU) 2018/1725.Met deze risico’s wordt rekening gehouden in de reikwijdte van de in lid 3 van dit artikel vermelde noodzakelijkheids- en evenredigheidstoets. Artikel 4 Betrokkenheid door de functionaris voor gegevensbescherming 1.   Gedurende de procedure van beperking informeert de GAR de functionaris voor gegevensbescherming van de GAR (de “DPO”) onverwijld wanneer hij de toepassing van rechten van betrokkenen beperkt overeenkomstig dit besluit. Hij verleent inzage in het register en in de beoordeling van de noodzaak en de evenredigheid van de beperking. 2.   De DPO kan de verwerkingsverantwoordelijke schriftelijk verzoeken de toepassing van de beperkingen opnieuw te beoordelen. De GAR informeert de DPO schriftelijk over de uitkomst van de gevraagde beoordeling en wanneer de beperking is opgeheven. Artikel 5 Verstrekking van informatie aan betrokkene 1.   In de op zijn intranet gepubliceerde gegevensbeschermingsmededelingen die de betrokkenen informeren over hun rechten in het kader van een gegeven procedure, neemt de GAR informatie op over mogelijke beperkingen van deze rechten. Aangegeven wordt welke rechten kunnen worden beperkt, de redenen daarvan en de potentiële duur. 2.   Daarnaast stelt de GAR de betrokkenen individueel onverwijld schriftelijk in kennis van hun rechten met betrekking tot huidige of toekomstige beperkingen, onverminderd het volgende lid. 3.   De betrokkenen worden in kennis gesteld van de voornaamste redenen voor de toepassing van een beperking en van hun recht om een klacht in te dienen bij de Europese Toezichthouder voor gegevensbescherming. Artikel 6 Recht van toegang door betrokkene 1.   Wanneer betrokkenen toegang vragen tot hun persoonsgegevens die worden verwerkt in de context van een of meer specifieke gevallen of voor een bepaalde verwerkingshandeling, overeenkomstig artikel 17 van Verordening (EU) 2018/1725, beperkt de GAR zijn beoordeling van het verzoek uitsluitend tot deze persoonsgegevens. 2.   Wanneer de GAR het recht op inzage als bedoeld in artikel 17 van Verordening (EU) 2018/1725 geheel of gedeeltelijk beperkt, neemt hij de volgende maatregelen: a) hij stelt de betrokkene in kwestie in zijn antwoord op het verzoek op de hoogte van de opgelegde beperking, van de belangrijkste redenen daarvoor, en van de mogelijkheid om een klacht in te dienen bij de Europese Toezichthouder voor gegevensbescherming of om een beroep in rechte bij het Hof van Justitie van de Europese Unie te doen; b) hij tekent de redenen voor de beperking op, en evalueert daarbij de noodzaak en de evenredigheid van de beperking; hierbij wordt in het register aangegeven hoe de verstrekking van inzage het doel van de onderzoeksactiviteiten van de Commissie of van krachtens artikel 2, lid 3, toegepaste beperkingen in het gedrang zou brengen of afbreuk zou doen aan de rechten en vrijheden van andere betrokkenen. De verstrekking van de onder a) bedoelde informatie kan worden uitgesteld, achterwege gelaten of geweigerd overeenkomstig artikel 25, lid 8, van Verordening (EU) 2018/1725. 3.   De in lid 2, onder b), bedoelde opgetekende gegevens en, in voorkomend geval, de documenten met onderliggende feitelijke en juridische elementen worden geregistreerd. Deze worden de Europese Toezichthouder voor gegevensbescherming op diens verzoek ter beschikking gesteld. Artikel 25, lid 7, van Verordening (EU) 2018/1725 is hierbij van toepassing. Artikel 7 Recht op rectificatie, uitwissing en beperking van verwerking Wanneer de GAR de toepassing van het recht op rectificatie, uitwissing en beperking van verwerking als bedoeld in artikel 18, artikel 19, lid 1, en artikel 20, lid 1, van Verordening (EU) 2018/1725 geheel of gedeeltelijk beperkt, neemt hij de stappen die in artikel 6, lid 2, van dit besluit zijn beschreven en registreert hij de aantekening overeenkomstig artikel 6, lid 3, daarvan. Artikel 8 Mededeling aan de betrokkene van een inbreuk op persoonsgegevens Wanneer de GAR de mededeling van een inbreuk op persoonsgegevens aan de betrokkene als bedoeld in de artikelen 35 van Verordening (EU) 2018/1725 beperkt, legt hij de redenen voor de beperking vast in overeenstemming met artikel 3, lid 3, van dit besluit. Artikel 3, lid 4, van dit besluit is hierbij van toepassing. Artikel 9 Inwerkingtreding Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 18 september 2019. Voor de Gemeenschappelijke Afwikkelingsraad Elke KÖNIG Voorzitter ( 1 ) PB L 225 van 30.7.2014, blz. 1 . ( 2 ) PB L 295 van 21.11.2018, blz. 39 .",
  "source": "EUR LEX"
}