{
  "url": "http://www.w3.org/1999/xhtml\"><!--",
  "content": "L_2012264NL.01000301.xml 29.9.2012 NL Publicatieblad van de Europese Unie L 264/3 UITVOERINGSVERORDENING (EU) Nr. 894/2012 VAN DE COMMISSIE van 6 augustus 2012 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Het is dienstig te bepalen, overeenkomstig artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) , dat de houder van een door een douanedienst van een lidstaat afgegeven bindende tariefinlichting over de indeling van goederen in de gecombineerde nomenclatuur daarop nog 60 dagen een beroep kan doen indien deze niet in overeenstemming is met onderhavige verordening, met inachtneming van de in de Unie geldende bepalingen inzake de dubbele controle en het voorafgaand toezicht en het toezicht achteraf op de invoer van textielproducten in de Unie. (5) Het Comité douanewetboek heeft geen advies uitgebracht binnen de door zijn voorzitter vastgestelde termijn, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Met inachtneming van de in de Unie geldende bepalingen betreffende de dubbele controle en het voorafgaande toezicht en het toezicht achteraf bij de invoer van textielproducten in de Unie kan de houder van een door een douanedienst van een lidstaat afgegeven bindende tariefinlichting die niet in overeenstemming is met onderhavige verordening, daarop nog 60 dagen een beroep doen overeenkomstig artikel 12, lid 6, van Verordening (EEG) nr. 2913/92. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 6 augustus 2012. Voor de Commissie, namens de voorzitter , Antonio TAJANI Vicevoorzitter ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Geconfectioneerd artikel bestaande uit 10 rechthoekige stroken, elk ongeveer 25 cm lang en 2 cm breed, van gebonden textielvlies van synthetische filamenten (polyethyleen) versterkt met een bindmiddel. De stroken zijn in de lengte met elkaar verbonden door perforatiegaten. Het grootste deel van een zijde van de stroken heeft dezelfde kleur. De uiteinden en de achterzijde van de stroken zijn wit. Eén uiteinde van elke strook is voorzien van een sluitmechanisme dat bestaat uit een zigzag-reliëf aan de voorzijde en aan de achterzijde een kleeflaag die bedekt is met een laag antikleefpapier dat bij sluiting moet worden verwijderd. Op de voorzijde van elke strook, vlak voor het sluitsysteem op de witte achtergrond, is een volgnummer van 5 mm in zwart gedrukt. Na scheiding van de stroken langs de perforatiegaten, vormt elke strook in gesloten toestand een scheurbestendige armband. (Zie foto nr. 663) ( *1 ) 6307 90 98 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekeningen 7 b) en 8 a) op afdeling XI, en de tekst van de GN-codes 6307 , 6307 90  en 6307 90 98 . De objectieve kenmerken van het artikel zijn dat het grootste deel van elke strook één kleur heeft en het volgnummer op een onopvallende plek gedrukt is en nauwelijks zichtbaar is wanneer de armband gedragen wordt en vrij klein en onopvallend is. Gezien deze kenmerken is de identificatie van mensen via de kleur van de armbanden het primaire gebruik, terwijl het gedrukte volgnummer een secundair gebruiksdoel is. Omdat het wezenlijke karakter en het primaire gebruik van de armbanden wordt bepaald door de kleur en niet door het gedrukte nummer is indeling onder hoofdstuk 49 uitgesloten (zie ook de GS-toelichtingen op hoofdstuk 49, Algemene opmerkingen, eerste alinea). Het artikel is vervaardigd van gebonden textielvlies als bedoeld bij post 5603 . Omdat de armbanden echter in afgewerkte staat zijn geproduceerd, gebruiksklaar nadat zij van elkaar zijn gescheiden door middel van de perforatiegaten, zijn het „geconfectioneerde” artikelen van textiel in de zin van aantekening 7 b) op afdeling XI. Overeenkomstig aantekening 8 a) op afdeling XI heeft hoofdstuk 56 geen betrekking op geconfectioneerde artikelen. Indeling onder hoofdstuk 56 is daarom uitgesloten. Er zijn geen specifieke posten in afdeling XI waaronder dit soort geconfectioneerde artikelen van textiel vallen. Het artikel moet daarom worden ingedeeld onder GN-code 6307 90 98  als „ander geconfectioneerd artikel”. 663 ( *1 ) De foto is louter ter informatie.",
  "source": "EUR LEX"
}