{
  "url": "http://www.w3.org/1999/xhtml\"><!--",
  "content": "L_2018174NL.01001501.xml 10.7.2018 NL Publicatieblad van de Europese Unie L 174/15 GEDELEGEERDE RICHTLIJN (EU) 2018/970 VAN DE COMMISSIE van 18 april 2018 tot wijziging van de bijlagen II, III en V bij Richtlijn (EU) 2016/1629 van het Europees Parlement en de Raad tot vaststelling van de technische voorschriften voor binnenschepen DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2016/1629 van het Europees Parlement en de Raad van 14 september 2016 tot vaststelling van de technische voorschriften voor binnenschepen, tot wijziging van Richtlijn 2009/100/EG en tot intrekking van Richtlijn 2006/87/EG ( 1 ) , en met name artikel 31, leden 1, 3 en 4, Overwegende hetgeen volgt: (1) Richtlijn 2006/87/EG van het Europees Parlement en de Raad ( 2 ) wordt met ingang van 7 oktober 2018 ingetrokken op grond van Richtlijn (EU) 2016/1629. In bijlage II bij Richtlijn (EU) 2016/1629 is bepaald dat de technische voorschriften voor vaartuigen de voorschriften in de ES-TRIN-norm 2015/1 zijn. (2) Op het gebied van de binnenvaart moet de Unie handelen met het oog op de eenvormige ontwikkeling van in de Unie toegepaste technische voorschriften voor binnenschepen. (3) Het Europees Comité voor de opstelling van standaarden voor de binnenvaart (Cesni) is op 3 juni 2015 opgericht in het kader van de Centrale Commissie voor de Rijnvaart (CCR), met het oog op de ontwikkeling van technische normen voor de binnenvaart op verschillende gebieden, met name voor vaartuigen, informatietechnologie en bemanning. (4) Het Cesni heeft tijdens zijn vergadering op 6 juli 2017 ( 3 ) een nieuwe Europese norm tot vaststelling van technische voorschriften voor binnenschepen, de ES-TRIN-norm 2017/1, vastgesteld. (5) In de ES-TRIN-norm worden de nodige eenvormige technische voorschriften vastgesteld om de veiligheid van binnenschepen te verzekeren. De norm bevat bepalingen met betrekking tot de bouw, inrichting en uitrusting van binnenschepen, speciale bepalingen voor specifieke categorieën van vaartuigen zoals passagiersschepen, duwstellen en containerschepen, bepalingen met betrekking tot AIS-apparatuur (Automatic Identification System), bepalingen met betrekking tot de identificatie van vaartuigen en modelcertificaten en het modelregister, overgangsbepalingen en instructies voor de toepassing van de technische norm. (6) De CCR zal het wetgevingskader wijzigen (Reglement onderzoek schepen op de Rijn) om naar de nieuwe norm te kunnen verwijzen en die nieuwe norm verplicht te stellen in het kader van de toepassing van de Herziene Rijnvaartakte. (7) Richtlijn (EU) 2016/1629 moet daarom dienovereenkomstig worden gewijzigd. (8) Teneinde de samenhang te waarborgen, moeten de gewijzigde bepalingen worden omgezet en van toepassing zijn vanaf dezelfde datum, zoals oorspronkelijk voorzien voor de omzetting en toepassing van Richtlijn (EU) 2016/1629, HEEFT DE VOLGENDE RICHTLIJN VASTGESTELD: Artikel 1 Richtlijn (EU) 2016/1629 wordt als volgt gewijzigd: 1) Bijlage II wordt vervangen door de tekst in bijlage I bij deze richtlijn. 2) bijlage III wordt gewijzigd overeenkomstig bijlage II bij deze richtlijn. 3) Bijlage V wordt gewijzigd overeenkomstig bijlage III bij deze richtlijn. Artikel 2 1.   De lidstaten doen de nodige wettelijke en bestuursrechtelijke bepalingen in werking treden om uiterlijk op 7 oktober 2018 te voldoen aan deze richtlijn, die vanaf deze datum van toepassing is. Zij delen de Commissie de tekst van die bepalingen onverwijld mede. Wanneer de lidstaten die bepalingen aannemen, wordt in die bepalingen zelf of bij de officiële bekendmaking ervan naar deze richtlijn verwezen. De regels voor die verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mede die zij op het onder deze richtlijn vallende gebied vaststellen. Artikel 3 Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 4 Deze richtlijn is gericht tot de lidstaten. Gedaan te Brussel, 18 april 2018. Voor de Commissie De voorzitter Jean-Claude JUNCKER ( 1 ) PB L 252 van 16.9.2016, blz. 118 . ( 2 ) Richtlijn 2006/87/EG van het Europees Parlement en de Raad van 12 december 2006 tot vaststelling van de technische voorschriften voor binnenschepen en tot intrekking van Richtlijn 82/714/EEG van de Raad ( PB L 389 van 30.12.2006, blz. 1 ). ( 3 ) Resolutie van het Cesni 2017-II-1 BIJLAGE I „BIJLAGE II MINIMALE TECHNISCHE VOORSCHRIFTEN VOOR VAARTUIGEN OP DE BINNENWATEREN VAN DE ZONES 1, 2, 3 EN 4 De technische voorschriften voor vaartuigen zijn de voorschriften in de ES-TRIN-norm 2017/1. ”. BIJLAGE II Bijlage III bij Richtlijn (EU) 2016/1629 wordt als volgt gewijzigd: 1) Punt 2 wordt vervangen door: „2.   Sterkte en stabiliteit — Versterking van de structuur en stabiliteit — Certificaat/attest van een erkend classificatiebureau”. 2) Het volgende punt 8 wordt toegevoegd: „8.   Machines — Besturingssystemen — Schroefassen en toebehoren — Aandrijfmotoren, koppelingen en toebehoren — Aanwezigheid van een boegschroefinstallatie — Bilgesystemen en brandbestrijdingsinstallaties — Noodstroomvoorziening en elektrische installaties — Certificaat/attest van een erkend classificatiebureau”. BIJLAGE III In bijlage V bij Richtlijn (EU) 2016/1629 wordt artikel 2.01, punt 2, als volgt gewijzigd: 1) Punt c) wordt vervangen door: „c) een erkend nautisch deskundige die in het bezit is van een binnenvaartbewijs, dat de houder toestaat het schip dat moet worden onderzocht, te voeren;”. 2) Het volgende punt d) wordt toegevoegd: „d) een deskundige op het gebied van traditionele vaartuigen voor de inspectie van traditionele vaartuigen.”.",
  "source": "EUR LEX"
}