{
  "url": "http://www.w3.org/1999/xhtml\"><!--",
  "content": "L_2018036NL.01001301.xml 9.2.2018 NL Publicatieblad van de Europese Unie L 36/13 GEDELEGEERDE VERORDENING (EU) 2018/191 VAN DE COMMISSIE van 30 november 2017 tot wijziging van Gedelegeerde Verordening (EU) 2015/98 van de Commissie betreffende de uitvoering van de internationale verplichtingen van de Unie, als bedoeld in artikel 15, lid 2, van Verordening (EU) nr. 1380/2013 van het Europees Parlement en de Raad, in het kader van het Internationaal Verdrag voor de instandhouding van Atlantische tonijnen, wat betreft het zwaardvisbestand in de Middellandse Zee DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1380/2013 van het Europees Parlement en de Raad van 11 december 2013 inzake het gemeenschappelijk visserijbeleid, tot wijziging van Verordeningen (EG) nr. 1954/2003 en (EG) nr. 1224/2009 van de Raad en tot intrekking van Verordeningen (EG) nr. 2371/2002 en (EG) nr. 639/2004 van de Raad en Besluit 2004/585/EG van de Raad ( 1 ) , en met name artikel 15, lid 2, Overwegende hetgeen volgt: (1) Met het oog op de bescherming van jonge zwaardvis voorzien de punten 15 en 17 van aanbeveling 16-05 van de Internationale Commissie voor de instandhouding van Atlantische tonijnen (ICCAT) in een minimummaat voor in de Middellandse Zee gevangen zwaardvis. Vangsten en bijvangsten van zwaardvis onder deze minimummaat, ook in sport- en recreatievisserij, mogen niet aan boord van vissersvaartuigen worden gehouden of worden overgeladen, vervoerd, opgeslagen, aangeland, verkocht, uitgestald of te koop aangeboden. (2) Bovendien moeten vaartuigen die actief op zwaardvis vissen, op grond van punt 17 van aanbeveling 16-05 incidentele vangsten van zwaardvis onder de minimummaat teruggooien indien die meer dan 5 % van hun totale zwaardvisvangst uitmaken. (3) Voor sport- en recreatievisserij leggen de punten 23 en 26 van ICCAT-aanbeveling 16-05 een verbod vast op het vangen, aan boord houden, overladen of aanlanden van meer dan één mediterrane zwaardvis per vaartuig per dag. De nodige maatregelen moeten worden getroffen om mediterrane zwaardvis, en met name jonge zwaardvis, die levend is gevangen in het kader van sport- en recreatievisserij, zo veel mogelijk vrij te laten. (4) Punt 30 van ICCAT-aanbeveling 16-05 bepaalt dat vaartuigen die niet zijn gemachtigd om in de Middellandse Zee actief op zwaardvis te vissen, vangsten van zwaardvis aan boord mogen houden die niet groter zijn dan een bijvangstbeperking per vaartuig en per visserijactiviteit. De lidstaten moeten die bijvangstbeperking vaststellen in hun jaarlijkse visserijplannen en meedelen aan de Commissie. Vaartuigen die niet zijn gemachtigd om in de Middellandse Zee actief op zwaardvis te vissen, mogen geen bijvangsten van mediterrane zwaardvis aan boord houden die de beperkingen in de nationale jaarlijkse visserijplannen overschrijden. (5) Om de samenhang tussen ICCAT-aanbeveling 16-05 en het EU-recht te waarborgen, mag de in artikel 15, lid 1, van Verordening (EU) nr. 1380/2013 vastgestelde aanlandingsverplichting niet van toepassing zijn op vaartuigen van de Unie die deelnemen aan de visserij op mediterrane zwaardvis. (6) Gedelegeerde Verordening (EU) 2015/98 van de Commissie ( 2 ) moet worden gewijzigd om er nieuwe bepalingen in op te nemen die de in ICCAT-aanbeveling 16-05 neergelegde visserijvoorwaarden weergeven. (7) Overeenkomstig het tijdschema in artikel 15, lid 1, van Verordening (EU) nr. 1380/2013 dient deze verordening onmiddellijk na de bekendmaking ervan in werking te treden, HEEFT DE VOLGENDE VERORDENING VASTGESTELD: Artikel 1 Gedelegeerde Verordening (EU) 2015/98 wordt als volgt gewijzigd: 1) Artikel 5 wordt als volgt gewijzigd: a) de titel van artikel 5 wordt vervangen door: „Zwaardvis in de Atlantische Oceaan”; b) lid 1 wordt geschrapt; c) lid 2 wordt vervangen door: „2.   In afwijking van artikel 15, lid 1, van Verordening (EU) nr. 1380/2013 is het verboden om zwaardvis ( Xiphias gladius ) onder de minimummaat als bedoeld in bijlage IV bij Verordening (EG) nr. 520/2007 te bevissen, aan boord te houden, over te laden, aan te landen, te vervoeren, op te slaan, uit te stallen, te verkopen of te koop aan te bieden.”. 2) Het volgende nieuwe artikel 5 bis wordt toegevoegd: „Artikel 5 bis Zwaardvis in de Middellandse Zee 1.   In afwijking van artikel 15, lid 1, van Verordening (EU) nr. 1380/2013 is het verboden om zwaardvis ( Xiphias gladius ) te bevissen en vangsten en bijvangsten daarvan aan boord te houden, over te laden, aan te landen, te vervoeren, op te slaan, te verkopen, uit te stallen of te koop aan te bieden, ook in het kader van sport- en recreatievisserij indien: a) de vorklengte van de onderkaak minder dan 100 cm bedraagt, of b) het levend gewicht minder dan 11,4 kg of het ontkieuwd en ontweid gewicht minder dan 10,2 kg bedraagt. 2.   Onverminderd lid 1 mogen vangstvaartuigen die actief op zwaardvis vissen, incidentele vangsten van zwaardvis onder de minimumgrootte aan boord houden, overladen, overbrengen, aanlanden, vervoeren, opslaan, verkopen, uitstallen of te koop aanbieden zolang die vangsten niet meer dan 5 % van de zwaardvisvangst van die vaartuigen uitmaken, uitgedrukt in gewicht of in aantal exemplaren. 3.   In afwijking van artikel 15, lid 1, van Verordening (EU) nr. 1380/2013 mogen vangstvaartuigen die niet actief vissen op zwaardvis, geen hoeveelheid zwaardvis aan boord houden die, in gewicht of aantal exemplaren, groter is dan de bijvangstbeperking die de lidstaten in hun nationale jaarlijkse visserijplannen voor de totale vangst aan boord hebben vastgesteld. 4.   In afwijking van artikel 15, lid 1, van Verordening (EU) nr. 1380/2013 is het in sport- en recreatievisserij verboden om meer dan één zwaardvis per vaartuig per dag te vangen, aan boord te houden, over te laden of aan te landen. De lidstaten treffen de nodige maatregelen om de vrijlating van zwaardvis die levend is gevangen in het kader van sport- en recreatievisserij, te waarborgen en te vergemakkelijken.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 november 2017. Voor de Commissie De voorzitter Jean-Claude JUNCKER ( 1 ) PB L 354 van 28.12.2013, blz. 22 . ( 2 ) Gedelegeerde Verordening (EU) 2015/98 van de Commissie van 18 november 2014 betreffende de uitvoering van de internationale verplichtingen van de Unie, als bedoeld in artikel 15, lid 2, van Verordening (EU) nr. 1380/2013 van het Europees Parlement en de Raad, in het kader van het Internationaal Verdrag voor de instandhouding van Atlantische tonijnen en van het Verdrag inzake toekomstige multilaterale samenwerking op visserijgebied in het noordwestelijk deel van de Atlantische Oceaan ( PB L 16 van 23.1.2015, blz. 23 ).",
  "source": "EUR LEX"
}