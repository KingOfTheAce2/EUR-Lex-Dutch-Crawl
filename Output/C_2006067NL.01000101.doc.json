{
  "url": "http://www.w3.org/1999/xhtml\">",
  "content": "C_2006067NL.01000101.xml 18.3.2006 NL Publicatieblad van de Europese Unie C 67/1 RESOLUTIE VAN DE RAAD van 13 maart 2006 betreffende douaneoptreden tegen de laatste tendensen op het gebied van namaak en piraterij (2006/C 67/01) DE RAAD VAN DE EUROPESE UNIE, 1. HERINNEREND aan de doelstelling van de strategie van Lissabon, waaraan de Europese Raad van 22 en 23 maart 2005 een nieuwe impuls heeft gegeven opdat de Unie „de grondslagen van zijn concurrentievermogen vernieuwt, zijn groeipotentieel en productiviteit vergroot en de sociale samenhang versterkt door vooral in te zetten op kennis, innovatie en het optimaal benutten van menselijk kapitaal”, 2. ONDERSTREPEND dat het door de Europese Raad gestelde strategische doel alleen kan worden bereikt door middel van een goed functionerende interne markt met passende regelingen om investeringen in de kenniseconomie aan te moedigen, 3. ERKENT dat de forse toename van namaak en piraterij een bedreiging vormt voor de kenniseconomie van de Unie, met name voor de gezondheid en de veiligheid, en dat bij de bescherming van de economie en de consument tegen deze bedreiging de douane een essentiële verantwoordelijkheid draagt, 4. BENADRUKT dat efficiënte en uniforme douanecontroles om legitieme bedrijven tegen oneerlijke concurrentie en kennisdiefstal te beschermen essentieel zijn om de communautaire belangen te beschermen en om het risico van concurrentieverstoringen tegen te gaan. Aangezien het grootste deel van de inbeslagnemingen van namaakgoederen wordt verricht door de douane en het aantal inbeslagnemingen door de douane in de EU de afgelopen vijf jaar met meer dan 1000 % is toegenomen, zullen verdere praktische verbeteringen van de douanecontroles leiden tot een betere bescherming van de economie en de consument, 5. BENADRUKT de noodzaak erop toe te zien dat met de douanecontroles en maatregelen op het gebied van samenwerking de economie en de consument maximaal tegen deze gevaarlijke handelspraktijken wordt beschermd en ERKENT dat dit een belangrijke uitdaging is die verbeterde douanetechnieken vergt. Door die uitdaging aan te gaan wordt tezelfdertijd een waardevolle bijdrage geleverd tot de eerlijke handel, worden communautaire en nationale inkomsten veiliggesteld, wordt de consument beschermd en worden de georganiseerde misdaad en het witwassen bestreden, 6. IS INGENOMEN MET de mededeling van de Commissie betreffende douaneoptreden tegen de laatste tendensen op het gebied van namaak en piraterij ( 1 ) , (hierna „de mededeling” te noemen), en met name met — de concrete maatregelen ter verbetering van de douanecontroles, in het bijzonder door de intensivering van de uitwisseling van technieken en informatie op het gebied van risicobeheer, en ter versterking van de internationale samenwerking, vooral met de belangrijkste exportlanden en de betrokken internationale organisaties, — de noodzaak om bij de aanpak van het probleem van namaak- en door piraterij verkregen goederen een sterk partnerschap tussen de douane en het bedrijfsleven op te bouwen en te bevorderen, dat gebaseerd is op wederzijdse verbintenissen, — de gekozen benadering om via een alomvattende actieplan van de EU, waarin wordt voortgebouwd op concrete acties in de mededeling, het groeiend probleem van namaakgoederen aan te pakken, in het bijzonder die welke een gezondheids- en veiligheidsrisico opleveren, 7. VERZOEKT de Commissie — passende voorstellen te doen om de uitvoering van de in de mededeling uiteengezette aanpak te ondersteunen, en daarbij bijzondere aandacht te schenken aan de versterking van de informatie-uitwisseling tussen de douanediensten onderling en tussen de douanediensten en de bij de bestrijding van namaak en piraterij betrokken actoren, — verslag uit te brengen over de uitvoering van de mededeling en de daarin vermelde acties, als onderdeel van het jaarlijks verslag als bedoeld in artikel 23 van Verordening (EG) nr. 1383/2003 van de Raad ( 2 ) , 8. VERZOEKT de Commissie en de lidstaten om binnen hun respectieve bevoegdheden uitvoering te geven aan de in de mededeling genoemde brede aanpak en daarbij de douanecontroles en -samenwerking verder te verbeteren, teneinde de groeiende bedreiging van namaak en piraterij te bestrijden. ( 1 ) COM(2005) 479 def. ( 2 ) Verordening (EG) nr. 1383/2003 van de Raad van 22 juli 2003 inzake het optreden van de douaneautoriteiten ten aanzien van goederen waarvan wordt vermoed dat zij inbreuk maken op bepaalde intellectuele-eigendomsrechten en inzake de maatregelen ten aanzien van goederen waarvan is vastgesteld dat zij inbreuk maken op dergelijke rechten, PB L 196 van 2.8.2003, blz. 7 .",
  "source": "EUR LEX"
}