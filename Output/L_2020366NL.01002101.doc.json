{
  "url": "http://www.w3.org/1999/xhtml\"><!--",
  "content": "L_2020366NL.01002101.xml 4.11.2020 NL Publicatieblad van de Europese Unie L 366/21 BESLUIT (EU) 2020/1631 VAN DE EUROPESE CENTRALE BANK van 22 oktober 2020 betreffende de delegatie van besluitvormingsbevoegdheden met betrekking tot de toezending van vertrouwelijke statistische gegevens over economische en financiële statistieken aan het Bureau voor de Statistiek van de Europese Unie (Eurostat) (ECB/2020/53) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, Gezien de statuten van het Europees Stelsel van centrale banken en van de Europese Centrale Bank, en met name artikel 12.1, Gezien Verordening (EG) nr. 2533/98 van de Raad van 23 november 1998 met betrekking tot het verzamelen van statistische gegevens door de Europese Centrale Bank ( 1 ) , en met name artikel 8 bis, Overwegende hetgeen volgt: (1) Krachtens artikel 8 bis, lid 1, van Verordening (EG) nr. 2533/98 mogen vertrouwelijke statistische gegevens worden uitgewisseld tussen een lid van het Europees Stelsel van centrale banken (ESCB) dat de gegevens heeft verzameld en een autoriteit van het Europees statistisch systeem (ESS), mits deze toezending noodzakelijk is voor de voor efficiënte ontwikkeling, productie of verspreiding of voor de verbetering van de kwaliteit van Europese statistieken binnen de grenzen van de respectieve bevoegdheden van het ESS en het ESCB en mits die noodzaak is aangetoond. (2) Artikel 8 bis van Verordening (EG) nr. 2533/98 vereist dat verdere waarborgen worden ingebouwd bij de uitwisseling van vertrouwelijke statistische gegevens tussen het ESCB en het ESS, namelijk dat voor elke verdere toezending naast de eerste toezending de instantie die de gegevens heeft verzameld haar uitdrukkelijke toestemming moet verlenen, en dat vertrouwelijke statistische gegevens niet mogen worden gebruikt voor andere doeleinden dan louter statistische doeleinden, zoals administratieve of fiscale doeleinden of gerechtelijke procedures. (3) Krachtens artikel 20, lid 2, van Verordening (EG) nr. 223/2009 van het Europees Parlement en de Raad ( 2 ) mogen vertrouwelijke gegevens die uitsluitend voor de productie van Europese statistieken zijn verkregen, door het Bureau voor de Statistiek van de Europese Unie (Eurostat) alleen voor statistische doeleinden worden gebruikt, tenzij de statistische eenheid ondubbelzinnig heeft ingestemd met het gebruik ervan voor enig ander doel. Daarnaast moet Eurostat overeenkomstig artikel 20, lid 4, van Verordening (EG) nr. 223/2009 alle nodige wetgevende, administratieve, technische en organisatorische maatregelen treffen om te zorgen voor de fysieke en logische bescherming van vertrouwelijke gegevens. Op basis hiervan heeft Eurostat aan de Europese Centrale Bank (ECB) bevestigd dat het de vertrouwelijkheid van de toegezonden statistische gegevens zal waarborgen, welke gegevens uitsluitend voor statistische doeleinden worden gebruikt en niet verder worden bekendgemaakt. Bijgevolg heeft de Raad van bestuur van de ECB geoordeeld dat Eurostat de nodige maatregelen heeft genomen om de vertrouwelijkheid van de door de ECB toegezonden vertrouwelijke statistische gegevens over economische en financiële statistieken te waarborgen. (4) In maart 2003 sloten de ECB en Eurostat een memorandum van overeenstemming (Memorandum of Understanding) inzake economische en financiële statistieken ( 3 ) (hierna het “MoU inzake economische en financiële statistieken” genoemd), onder meer om een kader vast te stellen voor de uitwisseling en reproductie van gegevens. Deel G van dat MoU bepaalt dat de overeengekomen regelingen voor de tijdige uitwisseling van gegevens zullen worden vastgelegd in een dienstverleningsovereenkomst (Service Level Agreement), die tevens betrekking heeft op de uitwisseling van vertrouwelijke statistische gegevens. Dienovereenkomstig worden in de dienstverleningsovereenkomst (SLA) betreffende gegevensuitwisseling ( 4 ) , die is opgenomen in bijlage 2 bij het MoU inzake economische en financiële statistieken en in februari 2008 werd gesloten, de respectieve verantwoordelijkheden, modaliteiten en middelen voor gegevensuitwisseling tussen het directoraat-generaal Statistieken van de ECB en Eurostat beschreven. In appendix 1 bij die SLA is specifiek bepaald welke statistische gegevens tussen Eurostat en de ECB moet worden uitgewisseld. Die statistische gegevens omvatten onder andere: statistieken over financiële kwartaalrekeningen, balanspoststatistieken van monetaire financiële instellingen (MFI’s); rentestatistieken van MFI’s en externe statistieken verzameld op basis van respectievelijk Richtsnoer ECB/2013/24 ( 5 ) , Verordening (EU) nr. 1071/2013 van de Europese Centrale Bank (ECB/2013/33) ( 6 ) , Verordening (EU) nr. 1072/2013 van de Europese Centrale Bank (ECB/2013/34) ( 7 ) en Richtsnoer ECB/2011/23 ( 8 ) . (5) Ter vereenvoudiging van het besluitvormingsproces van de ECB met betrekking tot besluiten over de toezending van vertrouwelijke economische en financiële statistische gegevens aan Eurostat voor de toepassing van het MoU inzake economische en financiële statistieken en met betrekking tot besluiten over de wijziging van de SLA betreffende gegevensuitwisseling, die nodig kunnen zijn voor de toezending van vertrouwelijke statistische gegevens aan Eurostat, moet de delegatie van bepaalde besluitvormingsbevoegdheden, zoals vastgelegd in dit delegatiebesluit, worden toegestaan. Het gedelegeerde besluit over de toezending van vertrouwelijke economische en financiële statistische gegevens aan Eurostat omvat gegevens op het niveau van de EU, het eurogebied en op nationaal niveau, alsmede nationale bijdragen uit hoofde van rechtshandelingen van de ECB. (6) Overeenkomstig artikel 12.1 van de statuten van het Europees Stelsel van centrale banken en van de Europese Centrale Bank kunnen bij besluit van de Raad van bestuur bepaalde bevoegdheden aan de directie worden gedelegeerd. (7) Overeenkomstig de door het Hof van Justitie van de Europese Unie ontwikkelde en bevestigde algemene beginselen betreffende delegatie moet delegatie van besluitvormingsbevoegdheden worden beperkt en evenredig zijn, en gebaseerd zijn op specifieke criteria. In het licht van de voorwaarden van artikel 8 bis van Verordening (EG) nr. 2533/98 die gelden voor elke toezending van vertrouwelijke statistische gegevens aan Eurostat en de beperking van de reikwijdte van dit besluit tot de toezending van vertrouwelijke statistische gegevens uit hoofde van het MoU inzake economische en financiële statistieken, zijn de te nemen gedelegeerde besluiten eerder technisch dan politiek van aard, hetgeen betekent dat de delegatiecriteria betrekkelijk algemeen kunnen blijven. (8) Wanneer niet wordt voldaan aan criteria voor de vaststelling van een gedelegeerd besluit, worden besluiten over de toezending van vertrouwelijke statistische gegevens vastgesteld door de Raad van bestuur op voorstel van de directie, HEEFT HET VOLGENDE BESLUIT VASTGESTELD: Artikel 1 Definities Voor de toepassing van dit besluit wordt verstaan onder: 1. “vertrouwelijke statistische gegevens”: vertrouwelijke statistische gegevens als gedefinieerd in artikel 1, punt 12, van Verordening (EG) nr. 2533/98 van de Raad; 2. “gedelegeerd besluit”: een besluit dat krachtens dit besluit werd genomen op basis van een delegatie van bevoegdheden door de Raad van bestuur; 3. “MoU inzake economische en financiële statistieken”: het memorandum van overeenstemming inzake economische en financiële statistieken tussen het directoraat-generaal Statistieken van de Europese Centrale Bank (DG Statistieken) en het Bureau voor de Statistiek van de Europese Gemeenschappen (Eurostat), gesloten op 10 maart 2003; 4. “SLA betreffende gegevensuitwisseling”: de in februari 2008 gesloten dienstverleningsovereenkomst (Service Level Agreement — SLA) betreffende de uitwisseling van gegevens tussen de Europese Centrale Bank (DG Statistieken) en het Bureau voor de Statistiek van de Europese Gemeenschappen (Eurostat), zoals van tijd tot tijd gewijzigd overeenkomstig de bepalingen ervan, die bijlage 2 bij het MoU inzake economische en financiële statistieken vormt. Artikel 2 Toezending van vertrouwelijke statistische gegevens aan Eurostat 1.   De Raad van bestuur delegeert hierbij aan de directie de bevoegdheid om te besluiten over de toezending aan Eurostat van vertrouwelijke statistische gegevens binnen het toepassingsgebied van het MoU inzake economische en financiële statistieken. 2.   Een besluit over de toezending van vertrouwelijke statistische gegevens van de ECB aan Eurostat in de zin van lid 1 wordt alleen vastgesteld door middel van een gedelegeerd besluit, indien is voldaan aan de in artikel 4 neergelegde criteria voor de vaststelling van gedelegeerde besluiten. Artikel 3 Wijziging van de SLA betreffende gegevensuitwisseling 1.   De Raad van bestuur delegeert hierbij aan de directie de bevoegdheid om te besluiten over de wijziging van de SLA betreffende gegevensuitwisseling, voor zover nodig voor de toezending aan Eurostat van de vertrouwelijke statistische gegevens als bedoeld in artikel 2, lid 1. 2.   Voor zover een besluit over de wijziging van de SLA betreffende gegevensuitwisseling in de zin van lid 1 nodig is voor de toezending aan Eurostat van de vertrouwelijke statistische gegevens als bedoeld in artikel 2, lid 1, wordt dit besluit alleen door middel van een gedelegeerd besluit vastgesteld indien is voldaan aan de in artikel 4 neergelegde criteria voor de vaststelling van gedelegeerde besluiten. Artikel 4 Criteria voor de vaststelling van gedelegeerde besluiten over de toezending van vertrouwelijke statistische gegevens aan Eurostat en voor de wijziging van de SLA betreffende gegevensuitwisseling 1.   Een besluit over de toezending aan Eurostat van vertrouwelijke statistische gegevens als bedoeld in artikel 2, lid 1, of over de wijziging van de SLA betreffende gegevensuitwisseling overeenkomstig respectievelijk artikel 2 en artikel 3, wordt alleen genomen door middel van een gedelegeerd besluit indien deze toezending noodzakelijk is voor de efficiënte ontwikkeling, productie of verspreiding of voor de verbetering van de kwaliteit van Europese statistieken en wanneer deze noodzaak naar behoren is gemotiveerd. De aan Eurostat toe te zenden vertrouwelijke statistische gegevens, als bedoeld in artikel 2, lid 1, moeten ten aanzien van de taken van Eurostat adequaat, relevant en niet buitensporig zijn. 2.   Een besluit over de toezending van vertrouwelijke statistische gegevens als bedoeld in artikel 2, lid 1, aan Eurostat of over de wijziging van de SLA betreffende gegevensuitwisseling overeenkomstig respectievelijk artikel 2 en artikel 3, wordt alleen genomen door middel van een gedelegeerd besluit indien aan alle van de volgende voorwaarden is voldaan: a) de gegevens zijn noodzakelijk voor Eurostat om een zinvolle samenstelling van Europese economische en financiële statistieken te garanderen of de kwaliteit van de bijdragen aan de aggregaten van deze statistieken te beoordelen; b) Eurostat stemt ermee in voorafgaande toestemming te verkrijgen voor elke verdere toezending na de eerste toezending van vertrouwelijke statistische gegevens als bedoeld in artikel 2, lid 1; c) het verzoek omvat gegevens die vallen binnen het toepassingsgebied van het MoU inzake economische en financiële statistieken, en d) de toezending van deze gegevens schaadt de uitvoering van de ESCB-taken niet. Het Comité Statistieken van het ESCB verstrekt de directie een beoordeling van de naleving van de in de eerste alinea genoemde voorwaarden. 3.   De Raad van bestuur wordt te zijner tijd in kennis gesteld van elk besluit dat de directie uit hoofde van de artikelen 2 en 3 heeft vastgesteld. 4.   Indien niet is voldaan aan een of meer van de in lid 1 en/of lid 2 neergelegde criteria voor de vaststelling van een gedelegeerd besluit, worden besluiten over de toezending aan Eurostat van vertrouwelijke statistische gegevens als bedoeld in artikel 2, lid 1, en over de wijziging de SLA betreffende gegevensuitwisseling, voor zover nodig voor de toezending aan Eurostat van de vertrouwelijke statistische gegevens als bedoeld in artikel 2, lid 1, door de Raad van bestuur op voorstel van de directie vastgesteld. Artikel 5 Inwerkingtreding Dit besluit treedt in werking op de twintigste dag volgende op die van de bekendmaking ervan in het Publicatieblad van de Europese Unie. Gedaan te Frankfurt am Main, 22 oktober 2020. De president van de ECB Christine LAGARDE ( 1 ) PB L 318 van 27.11.1998, blz. 8 . ( 2 ) Verordening (EG) nr. 223/2009 van het Europees Parlement en de Raad van 11 maart 2009 betreffende de Europese statistiek en tot intrekking van Verordening (EG, Euratom) nr. 1101/2008 betreffende de toezending van onder de statistische geheimhoudingsplicht vallende gegevens aan het Bureau voor de Statistiek van de Europese Gemeenschappen, Verordening (EG) nr. 322/97 van de Raad betreffende de communautaire statistiek en Besluit 89/382/EEG, Euratom van de Raad tot oprichting van een Comité statistisch programma van de Europese Gemeenschappen ( PB L 87, 31.3.2009, blz. 164 ). ( 3 ) Memorandum van overeenstemming inzake economische en financiële statistieken tussen het directoraat-generaal Statistieken van de Europese Centrale Bank (DG Statistieken) en het Bureau voor de Statistiek van de Europese Gemeenschappen (Eurostat) (Brussel, 10 maart 2003), MOU/2003/03101. ( 4 ) Dienstverleningsovereenkomst (SLA) betreffende de gegevensuitwisseling tussen het directoraat-generaal Statistieken van de Europese Centrale Bank (DG Statistieken) en het Bureau voor de Statistiek van de Europese Gemeenschappen (Eurostat) — Bijlage 2 bij het memorandum van overeenstemming tussen Eurostat en DG Statistieken (februari 2008), MOU/2008/02011. ( 5 ) Richtsnoer ECB/2013/24 van 25 juli 2013 betreffende de statistische rapportagevereisten van de Europese Centrale Bank met betrekking tot financiële kwartaalrekeningen ( PB L 2 van 7.1.2014, blz. 34 ). ( 6 ) Verordening (EU) nr. 1071/2013 van de Europese Centrale Bank van 24 september 2013 met betrekking tot de balans van de sector monetaire financiële instellingen (ECB/2013/33) ( PB L 297 van 7.11.2013, blz. 1 ). ( 7 ) Verordening (EU) nr. 1072/2013 van de Europese Centrale Bank van 24 september 2013 met betrekking tot de balans van de sector monetaire financiële instellingen (ECB/2013/34) ( PB L 297 van 7.11.2013, blz. 51 ). ( 8 ) Richtsnoer ECB/2011/23 van 9 december 2011 betreffende de statistische rapportagevereisten van de Europese Centrale Bank met betrekking tot externe statistieken ( PB L 65 van 3.3.2012, blz. 1 ).",
  "source": "EUR LEX"
}