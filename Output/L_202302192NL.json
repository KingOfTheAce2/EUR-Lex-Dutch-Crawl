{
  "url": "http://www.w3.org/1999/xhtml\">",
  "content": "L_202302192NL.000101.fmx.xml Publicatieblad van de Europese Unie NL Serie L 2023/2192 16.10.2023 BESLUIT (EU) 2023/2192 VAN HET EUROPEES PARLEMENT EN DE RAAD van 4 oktober 2023 betreffende de beschikbaarstelling van middelen uit het Solidariteitsfonds van de Europese Unie voor bijstand aan Roemenië en Italië in verband met natuurrampen in 2022 en aan Turkije in verband met de aardbevingen in februari 2023 HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EG) nr. 2012/2002 van de Raad van 11 november 2002 tot oprichting van het Solidariteitsfonds van de Europese Unie ( 1 ) , en met name artikel 4, lid 3, Gezien het Interinstitutioneel Akkoord van 16 december 2020 tussen het Europees Parlement, de Raad van de Europese Unie en de Europese Commissie betreffende de begrotingsdiscipline, de samenwerking in begrotingszaken en een goed financieel beheer (IIA), alsmede betreffende nieuwe eigen middelen, met inbegrip van een routekaart voor de invoering van nieuwe eigen middelen ( 2 ) , en met name punt 10, Gezien het voorstel van de Europese Commissie, Overwegende hetgeen volgt: (1) Het Solidariteitsfonds van de Europese Unie (hierna “het fonds” genoemd) heeft tot doel de Unie in staat te stellen snel, efficiënt en soepel op noodsituaties te reageren in solidariteit met de bevolking van regio’s die getroffen zijn door grote of regionale natuurrampen of een grote volksgezondheidscrisis. (2) Het fonds mag de in artikel 9 van Verordening (EU, Euratom) 2020/2093 van de Raad ( 3 ) vastgestelde plafonds niet overschrijden. (3) Op 6 september 2022 heeft Roemenië een aanvraag tot beschikbaarstelling van middelen uit het fonds ingediend naar aanleiding van de droogte in de zomer van 2022. (4) Op 8 december 2022 heeft Italië een aanvraag tot beschikbaarstelling van middelen uit het fonds ingediend naar aanleiding van de overstroming in de regio Marche in september 2022. (5) Op 20 april 2023 heeft Turkije een aanvraag tot beschikbaarstelling van middelen uit het fonds ingediend naar aanleiding van de aardbevingen in februari 2023. (6) De bovengenoemde aanvragen voldoen aan de voorwaarden voor het verlenen van een financiële bijdrage uit het fonds, zoals bepaald in artikel 4 van Verordening (EG) nr. 2012/2002. (7) Er moeten derhalve middelen uit het fonds ter beschikking worden gesteld voor een financiële bijdrage aan Roemenië, Italië en Turkije. (8) Teneinde zo snel mogelijk middelen uit het fonds ter beschikking te stellen, moet dit besluit van toepassing zijn vanaf de datum waarop het wordt vastgesteld, HEBBEN HET VOLGENDE BESLUIT VASTGESTELD: Artikel 1 Binnen de algemene begroting van de Unie voor het begrotingsjaar 2023 worden uit het Solidariteitsfonds van de Europese Unie de volgende vastleggings- en betalingskredieten in verband met natuurrampen ter beschikking gesteld: a) een bedrag van 33 895 935 EUR voor Roemenië in verband met de droogte in de zomer van 2022; b) een bedrag van 20 939 095 EUR voor Italië in verband met de overstromingen in de regio Marche van september 2022; c) een bedrag van 400 000 000 EUR voor Turkije in verband met de aardbevingen in februari 2023. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Het is van toepassing met ingang van 4 oktober 2023. Gedaan te Straatsburg, 4 oktober 2023. Voor het Europees Parlement De voorzitter R. METSOLA Voor de Raad De voorzitter P. NAVARRO RÍOS ( 1 ) PB L 311 van 14.11.2002, blz. 3 . ( 2 ) PB L 433 I van 22.12.2020, blz. 28 . ( 3 ) Verordening (EU, Euratom) 2020/2093 van de Raad van 17 december 2020 tot bepaling van het meerjarig financieel kader voor de jaren 2021-2027 ( PB L 433 I van 22.12.2020, blz. 11 ). ELI: http://data.europa.eu/eli/dec/2023/2192/oj ISSN 1977-0758 (electronic edition)",
  "source": "EUR LEX"
}