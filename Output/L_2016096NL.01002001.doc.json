{
  "url": "http://www.w3.org/1999/xhtml\"><!--",
  "content": "L_2016096NL.01002001.xml 12.4.2016 NL Publicatieblad van de Europese Unie L 96/20 UITVOERINGSVERORDENING (EU) 2016/559 VAN DE COMMISSIE van 11 april 2016 waarbij toestemming wordt verleend voor overeenkomsten en besluiten betreffende productieplanning in de sector melk en zuivelproducten DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 222, Overwegende hetgeen volgt: (1) De sector melk en zuivelproducten ondergaat momenteel een aanhoudende periode van ernstige marktonevenwichtigheden. De melkprijzen af landbouwbedrijf zijn de voorbije 18 maanden onder druk komen te staan als gevolg van een onevenwichtigheid tussen de toegenomen productie en de afnemende groei van de vraag op de wereldmarkt. De melkleveringen in de Unie zijn in 2015 met meer dan 3,5 miljoen ton toegenomen, terwijl de invoervraag op de wereldmarkt niet is verhoogd. Dit volgde op een zelfs nog sterkere toename van de melkleveringen in 2014, terwijl wordt aangenomen dat de invoervraag op lange termijn zal toenemen met gemiddeld het equivalent van 1,5 miljoen ton melk per jaar. De marges op bedrijfsniveau staan onder druk wegens enerzijds de dalende melkinkomsten en anderzijds de stijgende kosten, met name in verband met schuldaflossingen. Het langetermijnkarakter van investeringen in melkveebestanden maakt het voor de landbouwers bijzonder moeilijk om in ongunstige omstandigheden snel op alternatieve bedrijfsvormen over te schakelen. (2) De Commissie heeft reeds op basis van artikel 219 van Verordening (EU) nr. 1308/2013 een aantal buitengewone maatregelen genomen om de situatie aan te pakken; die maatregelen zijn vastgesteld bij de Gedelegeerde Verordeningen (EU) nr. 949/2014 ( 2 ) , (EU) nr. 950/2014 ( 3 ) , (EU) nr. 1263/2014 ( 4 ) , (EU) nr. 1336/2014 ( 5 ) , (EU) nr. 1370/2014 ( 6 ) , (EU) 2015/1549 ( 7 ) , (EU) 2015/1852 ( 8 ) en (EU) 2015/1853 ( 9 ) van de Commissie. (3) Sinds juli 2015 is in het kader van een openbare interventie mageremelkpoeder aangekocht. (4) Sinds de instelling van het Russische invoerverbod in augustus 2014 is steun voor de particuliere opslag van boter, mageremelkpoeder en kaas verleend. (5) Ondanks de doeltreffendheid van die maatregelen blijft de situatie verder verslechteren doordat de sluiting van de Russische markt en de gedaalde vraag uit China de sector melk en zuivelproducten hebben getroffen op een ogenblik dat in de productie werd geïnvesteerd naar aanleiding van het verstrijken van de melkquotaregeling op 31 maart 2015 en wegens de gunstige vooruitzichten op de wereldmarkt. Op basis van de beschikbare marktanalyses valt in de komende twee jaar geen aanzienlijke daling van de productievolumes te verwachten. (6) Om de sector melk en zuivelproducten te helpen bij het vinden van een nieuw evenwicht in de huidige ernstige marktsituatie en om de aanpassingen te begeleiden die nodig zijn als gevolg van het verstrijken van de melkquotaregeling, is het passend erkende producentenorganisaties, unies daarvan en erkende brancheorganisaties toe te staan vrijwillige overeenkomsten te sluiten en besluiten vast te stellen om de productie tijdelijk, voor een periode van zes maanden, te plannen. (7) Die overeenkomsten en besluiten betreffende de productieplanning moeten tijdelijk worden toegestaan gedurende zes maanden, dat is de periode die samenvalt met het voorjaar en de zomer, het hoogseizoen voor de productie in de sector melk en zuivelproducten, en dienen op die wijze de grootste impact te hebben. (8) Overeenkomstig artikel 222, lid 1, eerste alinea, van Verordening (EU) nr. 1308/2013 mag de machtiging slechts worden verleend op voorwaarde dat de goede werking van de interne markt er niet door wordt ondermijnd en dat de overeenkomsten en besluiten uitsluitend tot doel hebben de sector melk en zuivelproducten te stabiliseren. Die specifieke voorwaarde sluit overeenkomsten en besluiten uit die direct of indirect leiden tot compartimentering van de markten, tot discriminatie op basis van nationaliteit of tot prijszetting. (9) De machtiging die bij deze verordening wordt verleend, moet het grondgebied van de Unie bestrijken, aangezien het ernstig verstoorde marktevenwicht zich in de hele Unie voordoet. (10) Om de lidstaten in staat te stellen te beoordelen of de overeenkomsten en besluiten de goede werking van de interne markt niet ondermijnen en uitsluitend tot doel hebben de sector melk en zuivelproducten te stabiliseren, dient aan de bevoegde autoriteiten informatie te worden verstrekt over de gesloten overeenkomsten en de vastgestelde besluiten en over het daarbij betrokken productievolume. (11) Aangezien het marktevenwicht ernstig verstoord is en de seizoenspiek in aantocht is, moet deze verordening in werking treden op de dag na die van de bekendmaking ervan. (12) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 Onverminderd artikel 152, lid 3, onder b), i), en artikel 209, lid 1, van Verordening (EU) nr. 1308/2013 worden erkende producentenorganisaties, unies daarvan en erkende brancheorganisaties in de sector melk en zuivelproducten hierbij gemachtigd om vrijwillige gezamenlijke overeenkomsten te sluiten en gezamenlijke besluiten vast te stellen betreffende de planning van het melkvolume dat zal worden geproduceerd tijdens een periode van zes maanden te rekenen vanaf de datum van inwerkingtreding van deze verordening. Artikel 2 De lidstaten nemen de nodige maatregelen om ervoor te zorgen dat de in artikel 1 bedoelde overeenkomsten en besluiten de goede werking van de interne markt niet ondermijnen en uitsluitend tot doel hebben de sector melk en zuivelproducten te stabiliseren. Artikel 3 Het geografische toepassingsgebied van deze machtiging is het grondgebied van de Unie. Artikel 4 1.   Zodra de in artikel 1 bedoelde overeenkomsten of besluiten zijn gesloten of vastgesteld, delen de betrokken producentenorganisaties, unies van producentenorganisaties en brancheorganisaties de bevoegde autoriteit van de lidstaat die het hoogste aandeel heeft in het geraamde volume van de melkproductie waarop deze overeenkomsten of besluiten betrekking hebben, deze overeenkomsten of besluiten mee, met opgave van de volgende gegevens: a) een raming van het betrokken productievolume; b) de verwachte periode van uitvoering. 2.   Uiterlijk 25 dagen na het verstrijken van de in artikel 1 bedoelde periode van zes maanden delen de betrokken producentenorganisaties, unies van producentenorganisaties of brancheorganisaties de in lid 1 van dit artikel bedoelde bevoegde autoriteit het productievolume mee waarop de overeenkomsten of besluiten daadwerkelijk betrekking hebben. 3.   Overeenkomstig Verordening (EG) nr. 792/2009 van de Commissie ( 10 ) stellen de lidstaten de Commissie in kennis van het volgende: a) uiterlijk vijf dagen na het verstrijken van elke periode van één maand, de overeenkomsten en besluiten die hun overeenkomstig lid 1 in die periode zijn meegedeeld; b) uiterlijk dertig dagen na het verstrijken van de in artikel 1 bedoelde periode van zes maanden, een overzicht van de in die periode uitgevoerde overeenkomsten en besluiten. Artikel 5 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 april 2016. Voor de Commissie De voorzitter Jean-Claude JUNCKER ( 1 ) PB L 347 van 20.12.2013, blz. 671 . ( 2 ) Gedelegeerde Verordening (EU) nr. 949/2014 van de Commissie van 4 september 2014 tot vaststelling van tijdelijke buitengewone maatregelen voor de sector melk en zuivelproducten in de vorm van een verlenging van de openbare-interventieperiode voor boter en mageremelkpoeder in 2014 ( PB L 265 van 5.9.2014, blz. 21 ). ( 3 ) Gedelegeerde Verordening (EU) nr. 950/2014 van de Commissie van 4 september 2014 tot opening van een tijdelijke buitengewone regeling voor de particuliere opslag van bepaalde soorten kaas en tot voorafgaande vaststelling van het steunbedrag ( PB L 265 van 5.9.2014, blz. 22 ). ( 4 ) Gedelegeerde Verordening (EU) nr. 1263/2014 van de Commissie van 26 november 2014 tot vaststelling van tijdelijke buitengewone steun voor melkproducenten in Estland, Letland en Litouwen ( PB L 341 van 27.11.2014, blz. 3 ). ( 5 ) Gedelegeerde Verordening (EU) nr. 1336/2014 van de Commissie van 16 december 2014 tot vaststelling van tijdelijke buitengewone maatregelen voor de sector melk en zuivelproducten in de vorm van een vervroeging van de openbare-interventieperiode voor boter en mageremelkpoeder in 2015 ( PB L 360 van 17.12.2014, blz. 13 ). ( 6 ) Gedelegeerde Verordening (EU) nr. 1370/2014 van de Commissie van 19 december 2014 tot vaststelling van tijdelijke buitengewone steun voor melkproducenten in Finland ( PB L 366 van 20.12.2014, blz. 18 ). ( 7 ) Gedelegeerde Verordening (EU) 2015/1549 van de Commissie van 17 september 2015 tot vaststelling van tijdelijke buitengewone maatregelen voor de sector melk en zuivelproducten in de vorm van een verlenging van de openbare-interventieperiode voor boter en mageremelkpoeder in 2015 en een vervroeging van de openbare-interventieperiode voor boter en mageremelkpoeder in 2016 ( PB L 242 van 18.9.2015, blz. 28 ). ( 8 ) Gedelegeerde Verordening (EU) 2015/1852 van de Commissie van 15 oktober 2015 tot opening van een tijdelijke buitengewone regeling voor de particuliere opslag van bepaalde soorten kaas en tot voorafgaande vaststelling van het steunbedrag ( PB L 271 van 16.10.2015, blz. 15 ). ( 9 ) Gedelegeerde Verordening (EU) 2015/1853 van de Commissie van 15 oktober 2015 tot vaststelling van tijdelijke buitengewone steun voor landbouwers in de veehouderijsectoren ( PB L 271 van 16.10.2015, blz. 25 ). ( 10 ) Verordening (EG) nr. 792/2009 van de Commissie van 31 augustus 2009 tot vaststelling van de uitvoeringsbepalingen voor de kennisgeving door de lidstaten aan de Commissie van de informatie en de documenten ter uitvoering van de gemeenschappelijke marktordening, de regeling voor rechtstreekse betalingen, de afzetbevordering voor landbouwproducten en de regelingen voor de ultraperifere gebieden en de kleinere eilanden in de Egeïsche Zee ( PB L 228 van 1.9.2009, blz. 3 ).",
  "source": "EUR LEX"
}