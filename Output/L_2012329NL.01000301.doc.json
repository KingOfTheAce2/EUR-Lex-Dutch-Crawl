{
  "url": "http://www.w3.org/1999/xhtml\">",
  "content": "L_2012329NL.01000301.xml 29.11.2012 NL Publicatieblad van de Europese Unie L 329/3 UITVOERINGSVERORDENING (EU) Nr. 1109/2012 VAN DE COMMISSIE van 23 november 2012 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de statistiek- en tariefnomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, door de houder van die inlichting nog drie maanden mag worden gebruikt op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 november 2012. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een elektronisch apparaat (een zogenoemde „CCD-beeldsensor” in een 60-pin keramische behuizing bestaande uit: — 3 lineair opgestelde charge coupled device chips (CCD-chips) met een röntgenstralengevoelig actief gebied van ca. 220 × 6 mm. Elke CCD-chip heeft 1 536  × 128 pixels met een pixelgrootte van 48 × 48 μm. — 3 optischevezelplaten uitgerust met scintillatoren, gemonteerd op iedere CCD-chip. Het apparaat heeft een uitgang van geïntegreerde schakelingen. Het apparaat wordt geïnstalleerd in röntgencamera’s om beelden te genereren. De optischevezelplaten met scintillatoren zetten de röntgenstralen om in zichtbaar licht dat op de CCD-sensor wordt geprojecteerd. De CCD-sensor zet het licht om in een elektrisch signaal dat tot een analoog of digitaal beeld wordt verwerkt. Het apparaat is ontworpen voor beeldvorming met behulp van röntgenstraling. 8529 90 92 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 2 b) op afdeling XVI en de tekst van de GN-codes 8529 , 8529 90  en 8529 90 92 . Aangezien het apparaat uit verschillende componenten bestaat, zoals lichtgevoelige cellen, geïntegreerde schakelingen en optischevezelplaten met scintillatoren, is indeling onder post 8541  als een lichtgevoelig halfgeleiderelement uitgesloten. Aangezien het apparaat uitsluitend of hoofdzakelijk geschikt is voor gebruik met een digitale röntgencamera, wordt het daarom ingedeeld onder GN-code 8529 90 92  als een deel van televisiecamera’s van onderverdeling 8525 80 19 .",
  "source": "EUR LEX"
}