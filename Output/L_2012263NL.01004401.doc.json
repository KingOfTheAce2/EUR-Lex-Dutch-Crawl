{
  "url": "http://www.w3.org/1999/xhtml\"><!--",
  "content": "L_2012263NL.01004401.xml 28.9.2012 NL Publicatieblad van de Europese Unie L 263/44 BESLUIT 2012/527/GBVB VAN DE RAAD van 27 september 2012 houdende wijziging van Besluit 2010/573/GBVB inzake beperkende maatregelen tegen de leiders van de regio Transnistrië van de Republiek Moldavië DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Overwegende hetgeen volgt: (1) De Raad heeft op 27 september 2010 Besluit 2010/573/GBVB inzake beperkende maatregelen tegen de leiders van de regio Transnistrië van de Republiek Moldavië ( 1 ) vastgesteld. (2) Gelet op de vooruitgang die is geboekt in het vinden van een politieke oplossing van het Transnistrische conflict en het herstellen van het vrije verkeer van personen over de bestuurlijke grenzen van de regio Transnistrië, dienen de beperkende maatregelen die gelden in de context van bijlage I bij Besluit 2010/573/GBVB te worden opgeheven. (3) De beperkende maatregelen die gelden in de context van bijlage II bij Besluit 2010/573/GBVB dienen tot en met 30 september 2013 te worden verlengd. Om de partijen echter te stimuleren vooruitgang te boeken bij het aanpakken van de resterende problemen in verband met de scholen waar het Latijnse schrift wordt gebruikt, dienen de personen op de lijst in bijlage II bij Besluit 2010/573/GBVB van de lijst te worden geschrapt. (4) Besluit 2010/573/GBVB moet bijgevolg dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit 2010/573/GBVB wordt als volgt gewijzigd: 1) Artikel 1 wordt als volgt gewijzigd: a) lid 1 wordt vervangen door: „1.   De lidstaten nemen de nodige maatregelen om de binnenkomst op of doorreis via hun grondgebied te beletten van de personen die verantwoordelijk zijn voor het bedenken en uitvoeren van de intimidatie- en sluitingscampagne tegen Moldavische scholen in de regio Transnistrië van de Republiek Moldavië die het Latijnse schrift gebruiken, zoals vermeld in de bijlage.”; b) lid 8 wordt vervangen door: „8.   In de gevallen waarin een lidstaat krachtens de leden 3, 4, 6 of 7 machtiging verleent tot binnenkomst op of doorreis via zijn grondgebied van de in de bijlage vermelde personen, geldt deze machtiging alleen voor het doel waarvoor ze is verleend en alleen voor de daarbij betrokken personen.”. 2) Artikel 2 komt als volgt te luiden: „Artikel 2 De Raad stelt op basis van een voorstel van een lidstaat of van de hoge vertegenwoordiger van de Unie voor buitenlandse zaken en veiligheidsbeleid de wijzigingen van de lijsten in de bijlage vast die op grond van de relevante ontwikkelingen in de Republiek Moldavië nodig zijn.”. 3) Artikel 4 komt als volgt te luiden: „Artikel 4 1.   Dit besluit treedt in werking op de dag waarop het wordt vastgesteld. 2.   Dit besluit is van toepassing tot en met 30 september 2013. Het wordt voortdurend getoetst. Het wordt zo nodig verlengd of gewijzigd, indien de Raad oordeelt dat de doelstellingen ervan niet zijn bereikt.”. 4) Bijlage I wordt geschrapt. 5) Bijlage II wordt vervangen door de tekst in de bijlage bij dit besluit. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 27 september 2012. Voor de Raad De voorzitter A. D. MAVROYIANNIS ( 1 ) PB L 253 van 28.9.2010, blz. 54 . BIJLAGE „BIJLAGE Personen bedoeld in artikel 1, lid 1 …”",
  "source": "EUR LEX"
}