{
  "url": "http://www.w3.org/1999/xhtml\"><!--",
  "content": "L_2015064NL.01000601.xml 7.3.2015 NL Publicatieblad van de Europese Unie L 64/6 VERORDENING (EU) 2015/373 VAN DE RAAD van 5 maart 2015 tot wijziging van Verordening (EG) nr. 2533/98 met betrekking tot het verzamelen van statistische gegevens door de Europese Centrale Bank DE RAAD VAN DE EUROPESE UNIE, Gezien de statuten van het Europees Stelsel van centrale banken en van de Europese Centrale Bank, inzonderheid artikel 5.4, Gezien de aanbeveling van de Europese Centrale Bank ( 1 ) , Gezien het advies van het Europees Parlement ( 2 ) , Gezien het advies van de Europese Commissie ( 3 ) , Handelend in overeenstemming met de procedure van artikel 129, lid 4, van het Verdrag betreffende de werking van de Europese Unie en artikel 41 van de statuten van het Europees Stelsel van centrale banken en van de Europese Centrale Bank, Overwegende hetgeen volgt: (1) Verordening (EG) nr. 2533/98 van de Raad ( 4 ) is een essentieel bestanddeel van het juridische kader tot ondersteuning van de taken van de Europese Centrale Bank (ECB) inzake de verzameling van statistische gegevens, daarin bijgestaan door de nationale centrale banken. De ECB heeft zich steeds gebaseerd op die verordening bij de uitvoering en monitoring van de gecoördineerde verzameling van statistische gegevens die noodzakelijk zijn voor de uitvoering van de taken van het Europees Stelsel van centrale banken (ESCB), waaronder de taak bij te dragen tot een goede beleidsvoering van de bevoegde autoriteiten ten aanzien van het prudentieel toezicht op kredietinstellingen en de stabiliteit van het financiële stelsel, zoals bepaald in artikel 127, lid 5, van het Verdrag. (2) Verordening (EU) nr. 1024/2013 van de Raad ( 5 ) draagt de ECB specifieke taken op betreffende de beleidsvoering in verband met het prudentieel toezicht op kredietinstellingen en de stabiliteit van het financiële stelsel binnen de Unie en individuele lidstaten. (3) Om de rapportagelast voor rapportageplichtigen te minimaliseren en de aan alle bevoegde autoriteiten opgedragen goede uitvoering van toezicht op financiële instellingen, markten en infrastructuren mogelijk te maken, alsook de goede uitvoering van de taken die zijn opgedragen aan autoriteiten die verantwoordelijk zijn voor de bescherming van de stabiliteit van het financiële stelsel, is het noodzakelijk Verordening (EG) nr. 2533/98 te wijzigen om de transmissie en het gebruik door ESCB-leden en de betrokken autoriteiten van de door het ESCB verzamelde statistische gegevens mogelijk te maken. Die autoriteiten moeten de bevoegde autoriteiten omvatten die verantwoordelijk zijn voor het toezicht op financiële instellingen, markten en infrastructuren en het macroprudentieel toezicht, de Europese toezichthoudende autoriteiten, het Europees Comité voor systeemrisico's, alsook autoriteiten die kredietinstellingen kunnen afwikkelen. (4) Deze verordening dient niet van toepassing te zijn op vertrouwelijke statistische gegevens die zijn verzameld in overeenstemming met Verordening (EG) nr. 223/2009 van het Europees Parlement en de Raad ( 6 ) , HEEFT DE VOLGENDE VERORDENING VASTGESTELD: Artikel 1 Verordening (EG) nr. 2533/98 wordt als volgt gewijzigd: 1) In artikel 8, lid 1: a) wordt punt d) vervangen door: „d) aangaande de ECB en nationale centrale banken, indien de voornoemde statistische gegevens worden gebruikt op het gebied van prudentieel toezicht” ; b) wordt het volgende punt ingevoegd: „e) aangaande nationale centrale banken overeenkomstig artikel 14.4 van de statuten, voor de uitoefening van andere dan in de statuten vastgelegde taken.” . 2) In artikel 8, lid 4, wordt punt a) vervangen door: „a) voor zover en op het detailniveau dat noodzakelijk is voor de uitvoering van de in het Verdrag bedoelde ESCB-taken of taken op het gebied van het aan de ESCB-leden opgedragen prudentieel toezicht; of” ; 3) In artikel 8 wordt het volgende lid ingevoegd: „4 bis.   Het ESCB kan vertrouwelijke statistische gegevens toezenden aan autoriteiten of organen van de lidstaten en de Unie die verantwoordelijk zijn voor het toezicht op financiële instellingen, markten en infrastructuren of voor de stabiliteit van het financiële stelsel, zulks overeenkomstig de Unie- of nationale wetgeving, en aan het Europees Stabiliteitsmechanisme (ESM), voor zover en op het detailniveau dat noodzakelijk is voor de uitvoering van hun respectieve taken. De autoriteiten of organen die vertrouwelijke statistische gegevens ontvangen, nemen alle wetgevende, administratieve, technische en organisatorische maatregelen die nodig zijn voor het waarborgen van de fysieke en logische bescherming van vertrouwelijke statistische gegevens. Verdere daaropvolgende transmissie zal noodzakelijk zijn voor de uitvoering van die taken en moet het ESCB-lid dat de vertrouwelijke statistische gegevens heeft verzameld expliciet autoriseren. Zo'n autorisatie is niet nodig voor verdere transmissie van de ESM-leden naar nationale parlementen, voor zover vereist door de nationale wetgeving, op voorwaarde dat het ESM-lid het ESCB-lid voorafgaand aan de transmissie heeft geraadpleegd en dat de lidstaat in ieder geval alle wetgevende, administratieve, technische en organisatorische maatregelen heeft genomen die nodig zijn voor het waarborgen van de fysieke en logische bescherming van vertrouwelijke statistische gegevens in overeenstemming met deze verordening. Wanneer het ESCB vertrouwelijke statistische gegevens toezendt in overeenstemming met dit lid, neemt het alle wetgevende, administratieve, technische en organisatorische maatregelen die nodig zijn voor het waarborgen van de fysieke en logische bescherming van vertrouwelijke statistische gegevens in overeenstemming met lid 3 van dit artikel.” . Artikel 2 Deze verordening treedt in werking op de dag na die van bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 maart 2015. Voor de Raad De voorzitter D. REIZNIECE-OZOLA ( 1 ) PB C 188 van 20.6.2014, blz. 1 . ( 2 ) Advies uitgebracht op26 november 2014 (nog niet bekendgemaakt in het Publicatieblad). ( 3 ) PB C 362 van 14.10.2014, blz. 1 . ( 4 ) Verordening (EG) nr. 2533/98 van de Raad van 23 november 1998 met betrekking tot het verzamelen van statistische gegevens door de Europese Centrale Bank ( PB L 318 van 27.11.1998, blz. 8 ). ( 5 ) Verordening (EU) nr. 1024/2013 van de Raad van 15 oktober 2013 waarbij aan de Europese Centrale Bank specifieke taken worden opgedragen betreffende het beleid inzake het prudentieel toezicht op kredietinstellingen ( PB L 287 van 29.10.2013, blz. 63 ). ( 6 ) Verordening (EG) nr. 223/2009 van het Europees Parlement en de Raad van 11 maart 2009 betreffende de Europese statistiek en tot intrekking van Verordening (EG, Euratom) nr. 1101/2008 betreffende de toezending van onder de statistische geheimhoudingsplicht vallende gegevens aan het Bureau voor de statistiek van de Europese Gemeenschappen, Verordening (EG) nr. 322/97 van de Raad betreffende de communautaire statistiek en Besluit 89/382/EEG, Euratom van de Raad tot oprichting van een Comité statistisch programma van de Europese Gemeenschappen ( PB L 87 van 31.3.2009, blz. 164 ).",
  "source": "EUR LEX"
}