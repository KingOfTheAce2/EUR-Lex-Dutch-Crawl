{
  "url": "http://www.w3.org/1999/xhtml\">",
  "content": "L_2022312NL.01009901.xml 5.12.2022 NL Publicatieblad van de Europese Unie L 312/99 UITVOERINGSVERORDENING (EU) 2022/2364 VAN DE COMMISSIE van 2 december 2022 tot wijziging van Uitvoeringsverordening (EU) nr. 540/2011 wat betreft de verlenging van de goedkeuringsperiode van de werkzame stof glyfosaat (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 17, eerste alinea, Overwegende hetgeen volgt: (1) In deel B van de bijlage bij Uitvoeringsverordening (EU) nr. 540/2011 van de Commissie ( 2 ) zijn de werkzame stoffen opgenomen die zijn goedgekeurd uit hoofde van Verordening (EG) nr. 1107/2009. (2) De goedkeuring van de werkzame stof glyfosaat verstrijkt op 15 december 2022. Op 12 december 2019 is een aanvraag tot verlenging van de goedkeuring van die stof ingediend overeenkomstig artikel 1 van Uitvoeringsverordening (EU) nr. 844/2012 van de Commissie ( 3 ) . (3) Bij Uitvoeringsverordening (EU) 2019/724 van de Commissie ( 4 ) zijn Frankrijk, Hongarije, Nederland en Zweden benoemd om gezamenlijk op te treden als lidstaat-rapporteur voor de verlenging van de goedkeuringsprocedure voor glyfosaat. De vier lidstaten vormden samen de Assessment Group on Glyphosate (AGG). Op 18 augustus 2020 heeft de AGG de ontvankelijkheid van het verzoek tot verlenging bevestigd. De AGG heeft haar eerste ontwerpbeoordelingsverslag over de verlenging op 15 juni 2021 bij de Europese Autoriteit voor voedselveiligheid (EFSA) ingediend. (4) Tijdens de openbare raadpleging over het oorspronkelijke ontwerpbeoordelingsverslag over de verlenging van de goedkeuring van glyfosaat is een zeer groot aantal opmerkingen ingediend bij de EFSA. Voorts heeft de EFSA op 14 maart 2022 de aanvrager om een aanzienlijke hoeveelheid aanvullende informatie verzocht, die tijdig is ingediend. Bovendien hebben de AGG en de EFSA een zeer groot aantal punten vastgesteld die tijdens de collegiale toetsing door deskundigen moeten worden besproken. De evaluatie van de aanvullende informatie door de AGG en van de door de EFSA overeenkomstig artikel 13, lid 1, van Verordening (EU) nr. 844/2012 uitgevoerde collegiale toetsing vereisen aanzienlijk meer tijd. (5) Dienovereenkomstig hebben de EFSA en het Europees Agentschap voor chemische stoffen (ECHA) de Commissie op 10 mei 2022 meegedeeld dat de vaststelling van de conclusie van de collegiale toetsing van de risicobeoordeling van glyfosaat door de EFSA zou worden uitgesteld, en dat die vaststelling niet eerder dan in juli 2023 zou plaatsvinden. Dit betekent dat er vóór 15 december 2022 geen besluit kan worden genomen over de verlenging van de goedkeuring van glyfosaat. (6) Aangezien de beoordeling van de werkzame stof glyfosaat is uitgesteld om redenen buiten de wil van de aanvrager, moet de goedkeuringsperiode voor die werkzame stof worden verlengd, zodat er voldoende tijd is om de beoordeling af te ronden die nodig is om een besluit te nemen over de aanvraag tot verlenging van de goedkeuring. (7) Indien de Commissie bij verordening bepaalt dat de goedkeuring van glyfosaat niet wordt verlengd omdat niet aan de criteria voor goedkeuring is voldaan, zal zij de vervaldatum vaststellen op dezelfde datum als vóór deze verordening of, indien dat later is, op de datum van inwerkingtreding van de verordening waarbij wordt bepaald dat de goedkeuring van glyfosaat niet wordt verlengd. Indien de Commissie bij verordening bepaalt dat de goedkeuring van glyfosaat wordt verlengd, zal zij trachten de vroegst mogelijke toepassingsdatum vast te stellen, al naargelang de omstandigheden. (8) Uitvoeringsverordening (EU) nr. 540/2011 moet daarom dienovereenkomstig worden gewijzigd. (9) Aangezien de huidige goedkeuring van glyfosaat op 15 december 2022 vervalt, moet deze verordening zo spoedig mogelijk in werking treden. (10) Het Permanent Comité voor planten, dieren, levensmiddelen en diervoeders heeft binnen de door zijn voorzitter vastgestelde termijn geen advies uitgebracht. Een uitvoeringshandeling werd nodig geacht en de voorzitter heeft de ontwerpuitvoeringshandeling voor verder beraad aan het comité van beroep voorgelegd. Het comité van beroep heeft geen advies uitgebracht, HEEFT DE VOLGENDE VERORDENING VASTGESTELD: Artikel 1 Wijziging van Uitvoeringsverordening (EU) nr. 540/2011 In deel B van de bijlage bij Uitvoeringsverordening (EU) nr. 540/2011 wordt in rij 118 (Glyfosaat), zesde kolom (Geldigheidsduur), de datum vervangen door “15 december 2023”. Artikel 2 Inwerkingtreding Deze verordening treedt in werking op de zevende dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 december 2022. Voor de Commissie De voorzitter Ursula VON DER LEYEN ( 1 ) PB L 309 van 24.11.2009, blz. 1 . ( 2 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 3 ) Uitvoeringsverordening (EU) nr. 844/2012 van de Commissie van 18 september 2012 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 252 van 19.9.2012, blz. 26 ). Hoewel Uitvoeringsverordening (EU) nr. 844/2012 is ingetrokken, blijft zij van toepassing op de procedure voor de verlenging van de goedkeuring van glyfosaat overeenkomstig artikel 17 van Uitvoeringsverordening (EU) 2020/1740 ( PB L 392 van 23.11.2020, blz. 20 ). ( 4 ) Uitvoeringsverordening (EU) 2019/724 van de Commissie van 10 mei 2019 tot wijziging van Uitvoeringsverordening (EU) nr. 686/2012 wat betreft de aanwijzing van lidstaten-rapporteurs en lidstaten-corapporteurs voor de werkzame stoffen glyfosaat, lambda-cyhalothrin, imazamox en pendimethalin en tot wijziging van Uitvoeringsverordening (EU) nr. 844/2012 wat betreft de mogelijkheid dat een groep lidstaten gezamenlijk de taak van lidstaat-rapporteur op zich neemt ( PB L 124 van 13.5.2019, blz. 32 ).",
  "source": "EUR LEX"
}