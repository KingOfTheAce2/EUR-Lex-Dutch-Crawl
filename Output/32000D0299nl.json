{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0299:NL:HTML\">",
  "content": "EUR-Lex - 32000D0299 - NL Avis juridique important | 32000D0299 2000/299/EG: Beschikking van de Commissie van 6 april 2000 houdende vaststelling van de eerste indeling van radioapparatuur en telecommunicatie-eindapparatuur en de overeenkomstige merktekens (kennisgeving geschied onder nummer C(2000) 938) (Voor de EER relevante tekst) Publicatieblad Nr. L 097 van 19/04/2000 blz. 0013 - 0014 Beschikking van de Commissie van 6 april 2000 houdende vaststelling van de eerste indeling van radioapparatuur en telecommunicatie-eindapparatuur en de overeenkomstige merktekens (kennisgeving geschied onder nummer C(2000) 938) (Voor de EER relevante tekst) (2000/299/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 1999/5/EG van het Europees Parlement en de Raad van 9 maart 1999 betreffende radioapparatuur en telecommunicatie-eindapparatuur en de wederzijdse erkenning van hun conformiteit(1), en met name op artikel 4, lid 1, Overwegende hetgeen volgt: (1) De lidstaten moeten meedelen voor welke interfaces zij regelingen hebben getroffen, zodat de gelijkwaardigheid van de aangemelde interfaces kan worden vastgesteld. (2) Aangezien het reeds bekend is dat bepaalde interfaces voor radioapparatuur uit regelgevend oogpunt gelijkwaardig zijn, moet de gelijkwaardigheid van deze interfaces, in afwachting van de aanmelding van regelingen, voorlopig worden vastgesteld. (3) Deskundigen uit de lidstaten en de sector hebben de indeling van regelingen voor interfaces bestudeerd. Hieruit is gebleken dat het op grote schaal opstellen van indelingen en toekennen van merktekens niet in het belang van de consumenten of de controle-instanties zou zijn. (4) De lidstaten hebben nog niet meegedeeld voor welke interfaces op hun grondgebied regelingen werden getroffen. (5) Enkele van deze interfaces zijn evenwel reeds bekend, met name deze waarvoor gemeenschappelijke technische voorschriften volgens Richtlijn 98/13/EG werden opgesteld. (6) Apparatuur die in de hele Gemeenschap op de markt kan worden gebracht en zonder beperkingen in gebruik kan worden genomen, moet in één categorie worden ingedeeld. (7) Op dergelijke apparatuur moet alleen het CE-merkteken worden aangebracht. (8) De controle-instanties en de consumenten moeten door het merkteken van de apparatuurcategorie geattendeerd worden op de beperkingen aangaande het op de markt brengen of in gebruik nemen van radioapparatuur. (9) Alle apparatuur die aan dergelijke beperkingen is onderworpen, kan voorlopig in één categorie worden ingedeeld. (10) Een indeling in meerdere categorieën is mogelijk als de lidstaten hebben meegedeeld voor welke interfaces zij regelingen hebben getroffen. (11) Voor het doel van deze beschikking moet niet al te uitgebreid worden beschreven welke soorten apparatuur tot een bepaalde categorie behoren. Als leidraad voor de fabrikanten zal de Commissie, na overleg met het comité van Richtlijn 1999/5/EG (TCAM), een indicatieve en niet-exhaustieve lijst van de apparatuur per categorie op Internet plaatsen. Deze lijst zal geregeld worden bijgewerkt. Voor producten die nog niet in deze lijst zijn opgenomen, kunnen de fabrikanten een aangemelde instantie raadplegen. (12) De in deze beschikking vervatte maatregelen zijn in overeenstemming met het advies van het TCAM-comité, HEEFT DE VOLGENDE BESCHIKKING GEGEVEN: Artikel 1 1. \"Categorie 1\" bestaat uit radioapparatuur en telecommunicatie-eindapparatuur die zonder beperkingen op de markt kan worden gebracht en in gebruik kan worden genomen. Aan deze apparatuurcategorie wordt geen merkteken toegekend. 2. \"Categorie 2\" bestaat uit radioapparatuur waarvan de ingebruikneming door lidstaten wordt beperkt krachtens artikel 7, lid 2, van Richtlijn 1999/5/EG of waarvan het op de markt brengen door lidstaten wordt beperkt krachtens artikel 9, lid 5, van Richtlijn 1999/5/EG. Aan deze apparatuurcategorie wordt het volgende merkteken toegekend: >PIC FILE= \"L_2000097NL.001401.EPS\"> 3. In overleg met het Comité voor overeenstemmingsbeoordeling en markttoezicht inzake telecommunicatie (TCAM) zal de Commissie een indicatieve en niet-exhaustieve lijst van apparatuur of soorten apparatuur die tot de bovengenoemde categorieën behoren, publiceren op de website over Richtlijn 1999/5/EG (http://europa.eu.int/comm/enterprise/rtte). Deze lijst zal geregeld worden bijgewerkt. Artikel 2 Deze beschikking is gericht tot de lidstaten. Gedaan te Brussel, 6 april 2000. Voor de Commissie Erkki Liikanen Lid van de Commissie (1) PB L 91 van 7.4.1999, blz. 10.",
  "source": "EUR LEX"
}