{
  "url": "http://www.w3.org/1999/xhtml\">",
  "content": "L_2020402NL.01013801.xml 1.12.2020 NL Publicatieblad van de Europese Unie L 402/138 UITVOERINGSBESLUIT (EU) 2020/1807 VAN DE COMMISSIE van 27 november 2020 betreffende de verlenging van de door de Health and Safety Executive van het Verenigd Koninkrijk genomen maatregel om het op de markt aanbieden en het gebruik van het biocide Biobor JF toe te staan overeenkomstig artikel 55, lid 1, van Verordening (EU) nr. 528/2012 van het Europees Parlement en de Raad (Kennisgeving geschied onder nummer C(2020) 8158) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 55, lid 1, derde alinea, in samenhang met artikel 131 van het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie ( 2 ) , Overwegende hetgeen volgt: (1) Op 30 april 2020 heeft de Health and Safety Executive van het Verenigd Koninkrijk (“de bevoegde autoriteit”) overeenkomstig artikel 55, lid 1, eerste alinea, van Verordening (EU) nr. 528/2012 een besluit vastgesteld om het op de markt aanbieden en het gebruik van het biocide Biobor JF tot en met 27 oktober 2020 toe te staan voor de preventieve en curatieve antimicrobiële behandeling van brandstoftanks en brandstofsystemen van luchtvaartuigen (“de maatregel”). De bevoegde autoriteit heeft de Commissie en de bevoegde autoriteiten van de andere lidstaten overeenkomstig artikel 55, lid 1, tweede alinea, van die verordening ingelicht over de maatregel en de redenen daarvoor. (2) Volgens de door de bevoegde autoriteit verstrekte informatie was de maatregel noodzakelijk om de volksgezondheid te beschermen. Wanneer luchtvaartuigen worden geparkeerd en opgeslagen kan het water in de brandstof bezinken. Micro-organismen zoals bacteriën, schimmels of gisten, die in het bezonken water groeien en zich met de koolwaterstoffen in de brandstof op de brandstof-waterinterface voeden, veroorzaken microbiologische verontreiniging. Zonder ingrijpen neemt de microbiologische verontreiniging van brandstoftanks en brandstofsystemen van luchtvaartuigen toe, waardoor storingen in de motor van het luchtvaartuig kunnen optreden en de luchtwaardigheid ervan en derhalve de veiligheid van passagiers en bemanning in gevaar kunnen komen. De COVID-19-pandemie en de daaruit voortvloeiende beperkingen van het vliegverkeer hebben ertoe geleid dat talrijke luchtvaartuigen tijdelijk werden geparkeerd. De immobiliteit van luchtvaartuigen is een verzwarende factor voor de microbiologische verontreiniging. (3) Biobor JF bevat 2,2’-(1-methyltrimethyleendioxy)bis-(4-methyl-1,3,2-dioxaborinaan) (CAS-nummer 2665-13-6) en 2,2’-oxybis (4,4,6-trimethyl-1,3,2-dioxaborinaan) (CAS-nummer 14697-50-8); dit zijn werkzame stoffen voor gebruik in biociden van productsoort 6 als conserveermiddelen voor producten tijdens opslag zoals gedefinieerd in bijlage V bij Verordening (EU) nr. 528/2012. Aangezien die werkzame stoffen niet zijn opgenomen in het in Verordening (EU) nr. 528/2012 bedoelde werkprogramma ( 3 ) voor systematisch onderzoek van alle bestaande werkzame stoffen in biociden, moeten zij worden beoordeeld en goedgekeurd voordat biociden die die stoffen bevatten, op nationaal of Unieniveau kunnen worden toegelaten. (4) Op 20 augustus 2020 heeft de Commissie een gemotiveerd verzoek van de bevoegde autoriteit ontvangen om de maatregel te verlengen overeenkomstig artikel 55, lid 1, derde alinea, van Verordening (EU) nr. 528/2012. Het gemotiveerd verzoek was gebaseerd op bezorgdheid over het feit dat de microbiologische verontreiniging van brandstoftanks en brandstofsystemen van luchtvaartuigen de veiligheid van het luchtvervoer nog steeds in gevaar kan brengen en op het argument dat Biobor JF van cruciaal belang is om die microbiologische verontreiniging tegen te gaan. (5) Volgens de door de bevoegde autoriteit verstrekte informatie werd het enige alternatieve biocide dat door vliegtuig- en motorfabrikanten werd aanbevolen voor de behandeling van microbiologische verontreiniging, in maart 2020 uit de handel genomen nadat ernstige gebreken in de werking van de motoren na de behandeling met dat product werden vastgesteld. (6) Zoals aangegeven door de bevoegde autoriteit, is het alternatief voor de behandeling van een bestaande microbiologische verontreiniging de handmatige verwijdering daarvan binnen in de tank, nadat de brandstof is afgezogen en het systeem is ontlucht. Dit is niet altijd mogelijk in combinatie met het extra onderhoud dat nodig is wanneer een luchtvaartuig lange tijd wordt geparkeerd of opgeslagen. Bovendien zou het handmatig reinigen van verontreinigde tanks werknemers blootstellen aan giftige gassen en derhalve moeten worden vermeden. (7) Volgens de door de bevoegde autoriteit verstrekte informatie heeft de fabrikant van Biobor JF stappen ondernomen met het oog op de reguliere toelating van het product en zal naar verwachting binnen afzienbare tijd een aanvraag worden ingediend voor de goedkeuring van de werkzame stoffen die het bevat. De goedkeuring van de werkzame stoffen en de daaropvolgende toelating van het biocide zouden een permanente oplossing voor de toekomst zijn, maar het zal nog geruime tijd duren voordat die procedures kunnen worden afgerond. (8) Aangezien de veiligheid van het luchtvervoer in gevaar zou kunnen worden gebracht wanneer de microbiologische verontreiniging van brandstoftanks en brandstofsystemen van luchtvaartuigen niet wordt bestreden en dit gevaar niet adequaat kan worden beperkt door het gebruik van een ander biocide of met andere middelen, is het passend de bevoegde autoriteit van het Verenigd Koninkrijk toe te staan de maatregel te verlengen. (9) Aangezien de maatregel met ingang van 28 oktober 2020 niet meer geldig is, moet dit besluit met terugwerkende kracht worden toegepast. (10) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 De Health and Safety Executive van het Verenigd Koninkrijk mag de vergunning voor het op de markt aanbieden en het gebruik van het biocide Biobor JF voor de preventieve en curatieve antimicrobiële behandeling van brandstoftanks en brandstofsystemen van luchtvaartuigen verlengen tot het einde van de overgangsperiode als bedoeld in het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie, of tot en met 1 mei 2022, als dat eerder is. Voor Noord-Ierland mag zij die vergunning evenwel verlengen tot en met 1 mei 2022. Artikel 2 Dit besluit is gericht tot de Health and Safety Executive van het Verenigd Koninkrijk. Het is van toepassing met ingang van 28 oktober 2020. Gedaan te Brussel, 27 november 2020. Voor de Commissie Stella KYRIAKIDES Lid van de Commissie ( 1 ) PB L 167 van 27.6.2012, blz. 1 . ( 2 ) PB L 29 van 31.1.2020, blz. 7 . ( 3 ) Bijlage II bij Gedelegeerde Verordening (EU) nr. 1062/2014 van de Commissie van 4 augustus 2014 over het in Verordening (EU) nr. 528/2012 van het Europees Parlement en de Raad bedoelde werkprogramma voor het systematische onderzoek van alle bestaande werkzame stoffen van biociden ( PB L 294 van 10.10.2014, blz. 1 ).",
  "source": "EUR LEX"
}