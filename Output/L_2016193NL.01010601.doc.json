{
  "url": "http://www.w3.org/1999/xhtml\"><!--",
  "content": "L_2016193NL.01010601.xml 19.7.2016 NL Publicatieblad van de Europese Unie L 193/106 BESLUIT (GBVB) 2016/1172 VAN DE RAAD van 18 juli 2016 tot wijziging van Besluit 2012/392/GBVB betreffende de GVDB-missie van de Europese Unie in Niger (EUCAP Sahel Niger) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 16 juli 2012 Besluit 2012/392/GBVB ( 1 ) vastgesteld, waarbij een GVDB-missie van de Europese Unie werd ingesteld in Niger ter ondersteuning van de vermogensopbouw van de Nigerese veiligheidsactoren met het oog op de bestrijding van terrorisme en georganiseerde criminaliteit (EUCAP Sahel Niger). (2) De Raad heeft op 22 juli 2014 Besluit 2014/482/GBVB ( 2 ) vastgesteld, waarbij de missie werd verlengd tot en met 15 juli 2016. (3) De Raad heeft op 13 juli 2015 Besluit (GBVB) 2015/1141 ( 3 ) vastgesteld, waarbij in een financieel referentiebedrag voor de periode tot en met 15 juli 2016 werd voorzien. De Raad heeft op 5 oktober 2015 Besluit (GBVB) 2015/1780 ( 4 ) vastgesteld, waarbij het financieel referentiebedrag werd herzien met het oog op de verdere operationele planning. (4) Naar aanleiding van de strategische evaluatie heeft het Politiek en Veiligheidscomité aanbevolen om het mandaat van EUCAP Sahel Niger aan te passen en met een periode van twee jaar te verlengen, dat wil zeggen tot en met 15 juli 2018, en om een financieel referentiebedrag vast te stellen voor de periode van 16 juli 2016 tot en met 15 juli 2017. (5) Bij brief van 19 mei 2016 heeft de regering van de Republiek Niger de Europese Unie verzocht het mandaat van EUCAP Sahel Niger met een periode van twee jaar te verlengen. (6) Besluit 2012/392/GBVB dient dienovereenkomstig te worden gewijzigd. (7) EUCAP Sahel Niger zal worden uitgevoerd in een mogelijk verslechterende situatie die de verwezenlijking van de doelstellingen van het externe optreden van de Unie als geformuleerd in artikel 21 van het Verdrag betreffende de Europese Unie kan hinderen, HEEFT HET VOLGENDE BESLUIT VASTGESTELD: Artikel 1 Besluit 2012/392/GBVB wordt als volgt gewijzigd: 1) Artikel 2 wordt vervangen door: „Artikel 2 Doelstellingen In het kader van de uitvoering van de strategie van de Europese Unie voor veiligheid en ontwikkeling in de Sahel, heeft EUCAP Sahel Niger tot doel de Nigerese autoriteiten in staat te stellen hun eigen nationale veiligheidsstrategie uit te stippelen en te implementeren. EUCAP Sahel Niger heeft tevens tot doel ertoe bij te dragen dat onder de verschillende Nigerese veiligheidsactoren een geïntegreerde, multidisciplinaire, samenhangende, duurzame en op mensenrechten gebaseerde aanpak van de strijd tegen terrorisme en georganiseerde criminaliteit wordt ontwikkeld. Daarnaast ondersteunt EUCAP Sahel Niger de Nigerese centrale en lokale autoriteiten en veiligheidstroepen bij het ontwikkelen van beleid, technieken en procedures om irreguliere migratie beter te beheersen en te bestrijden.”. 2) Artikel 3 wordt vervangen door: „Artikel 3 Taken 1.   Om de doelstellingen van artikel 2 te verwezenlijken zal EUCAP Sahel Niger: a) de Nigerese commando- en controlestructuren, de interoperabiliteit en de planningcapaciteit op strategisch niveau versterken, en tegelijkertijd de ontwikkeling ondersteunen van een nationale veiligheidsstrategie en van verwante strategieën voor grensbeheer, in overleg met andere belanghebbenden; b) de technische vaardigheden waarover de betrokken veiligheidstroepen moeten beschikken om terrorisme en georganiseerde criminaliteit te bestrijden, versterken; c) door betrokkenheid op zowel het strategische als het operationele niveau, de binnenlandse veiligheidstroepen, en in voorkomend geval de gewapende strijdkrachten ertoe aansporen hun beleid inzake personeel, logistiek en opleiding in verband met de strijd tegen terrorisme, irreguliere migratie en georganiseerde criminaliteit te verbeteren teneinde de acties van EUCAP Sahel Niger te bestendigen, onder meer door via de projecten technische bijstand te leveren; d) de coördinatie op nationaal, regionaal en internationaal niveau op het gebied van terrorismebestrijding en de strijd tegen irreguliere migratie en georganiseerde criminaliteit versterken, en in voorkomend geval een eventuele bijdrage aan de regionale samenwerking, zoals de G5-Sahel, te onderzoeken. e) met het oog op de doelstellingen van de Unie inzake migratie, de Nigerese centrale en lokale autoriteiten en veiligheidstroepen ondersteunen bij het ontwikkelen van beleid, procedures en technieken om de migratiestromen beter te beheersen en beheren, irreguliere migratie te bestrijden en de daarmee verbonden criminaliteit terug te dringen. 2.   EUCAP Sahel Niger wordt toegespitst op de in lid 1 genoemde activiteiten die bijdragen tot het verbeteren van de controle over het grondgebied van Niger, ook in coördinatie met de Nigerese gewapende strijdkrachten. 3.   EUCAP Sahel Niger verricht geen uitvoerende taken.”. 3) Aan artikel 13, lid 1, wordt de volgende alinea toegevoegd: „Het financieel referentiebedrag dat de uitgaven in verband met EUCAP Sahel Niger voor de periode van 16 juli 2016 tot en met 15 juli 2017 moet dekken, bedraagt 26 300 000 EUR.”. 4) In artikel 16 wordt de tweede alinea vervangen door: „Het is van toepassing tot en met 15 juli 2018.”. Artikel 2 Dit besluit treedt in werking op de datum waarop het wordt vastgesteld. Het is van toepassing met ingang van 16 juli 2016. Gedaan te Brussel, 18 juli 2016. Voor de Raad De voorzitter F. MOGHERINI ( 1 ) Besluit 2012/392/GBVB van de Raad van 16 juli 2012 betreffende de GVDB-missie van de Europese Unie in Niger (EUCAP Sahel Niger) ( PB L 187 van 17.7.2012, blz. 48 ). ( 2 ) Besluit 2014/482/GBVB van de Raad van 22 juli 2014 tot wijziging van Besluit 2012/392/GBVB betreffende de GVDB-missie van de Europese Unie in Niger (EUCAP Sahel Niger) ( PB L 217 van 23.7.2014, blz. 31 ). ( 3 ) Besluit (GBVB) 2015/1141 van de Raad van 13 juli 2015 houdende wijziging van Besluit 2012/392/GBVB betreffende de GVDB-missie van de Europese Unie in Niger (EUCAP Sahel Niger) ( PB L 185 van 14.7.2015, blz. 18 ). ( 4 ) Besluit (GBVB) 2015/1780 van de Raad van 5 oktober 2015 tot wijziging van Besluit 2012/392/GBVB van de Raad betreffende de GVDB-missie van de Europese Unie in Niger (EUCAP Sahel Niger) ( PB L 259 van 6.10.2015, blz. 21 ).",
  "source": "EUR LEX"
}