{
  "url": "http://www.w3.org/1999/xhtml\">",
  "content": "L_202403194NL.000101.fmx.xml Publicatieblad van de Europese Unie NL L-serie 2024/3194 20.12.2024 UITVOERINGSBESLUIT (EU) 2024/3194 VAN DE COMMISSIE van 19 december 2024 inzake de erkenning van het vrijwillige systeem “REDcert-EU” om de naleving van de in Richtlijn (EU) 2018/2001 van het Europees Parlement en de Raad opgenomen vereisten voor biobrandstoffen, vloeibare biomassa, biomassabrandstoffen, hernieuwbare brandstoffen van niet-biologische oorsprong en brandstoffen op basis van hergebruikte koolstof aan te tonen en tot intrekking van Uitvoeringsbesluit (EU) 2022/605 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2018/2001 van het Europees Parlement en de Raad van 11 december 2018 ter bevordering van het gebruik van energie uit hernieuwbare bronnen ( 1 ) , en met name artikel 30, leden 4 en 5, Overwegende hetgeen volgt: (1) Richtlijn (EU) 2018/2001 stelt voorwaarden aan bepaalde brandstoffen, namelijk biobrandstoffen, vloeibare biomassa, biomassabrandstoffen, hernieuwbare brandstoffen van niet-biologische oorsprong en brandstoffen op basis van hergebruikte koolstof, zodat die alleen voor de streefdoelen van de richtlijn worden meegeteld als ze duurzaam zijn geproduceerd en een aanzienlijke broeikasgasemissiereductie ten opzichte van fossiele brandstoffen opleveren. Artikel 29 van Richtlijn (EU) 2018/2001 bevat duurzaamheids- en broeikasgasemissiereductiecriteria voor biobrandstoffen, vloeibare biomassa en biomassabrandstoffen. Artikel 27, lid 6, van Richtlijn (EU) 2018/2001 en Gedelegeerde Verordening (EU) 2023/1184 van de Commissie ( 2 ) bevatten regels voor de productie van hernieuwbare brandstoffen van niet-biologische oorsprong uit hernieuwbare elektriciteit. Artikel 29 bis, leden 1 en 2, van Richtlijn (EU) 2018/2001 bevat broeikasgasemissiereductiecriteria voor hernieuwbare brandstoffen van niet-biologische oorsprong en voor brandstoffen op basis van hergebruikte koolstof. Gedelegeerde Verordening (EU) 2023/1185 van de Commissie ( 3 ) bevat regels ter bepaling van de methode voor de beoordeling van broeikasgasemissiereducties door hernieuwbare brandstoffen van niet-biologische oorsprong en door brandstoffen op basis van hergebruikte koolstof. Overeenkomstig artikel 31 bis, lid 2, van Richtlijn (EU) 2018/2001 moeten de marktdeelnemers informatie in een Uniedatabank invoeren over de verrichte transacties en de duurzaamheidskenmerken van de vloeibare en gasvormige hernieuwbare brandstoffen en de brandstoffen op basis van hergebruikte koolstof. (2) Vrijwillige systemen spelen een belangrijke rol bij het leveren van het bewijs dat aan de duurzaamheids- en de broeikasgasemissiereductiecriteria voor biobrandstoffen, vloeibare biomassa en biomassabrandstoffen is voldaan. Overeenkomstig Richtlijn (EU) 2018/2001 kunnen vrijwillige systemen worden gebruikt om i) te certificeren dat alle brandstoffen aan de duurzaamheidscriteria van die richtlijn voldoen, en ii) accurate gegevens over de broeikasgasemissiereducties ervan te verschaffen. Daarnaast kunnen vrijwillige systemen worden gebruikt om aan de hand van de methode van Gedelegeerde Verordening (EU) 2023/1185 te certificeren dat hernieuwbare brandstoffen van niet-biologische oorsprong en brandstoffen op basis van hergebruikte koolstof voldoen aan de broeikasgasemissiereductiecriteria van artikel 29 bis van die richtlijn en om te bewijzen dat ze voldoen aan artikel 27, lid 6, van Richtlijn (EU) 2018/2001 en aan Gedelegeerde Verordening (EU) 2023/1184 ten aanzien van de berekening van het aandeel hernieuwbare elektriciteit om hernieuwbare brandstoffen van niet-biologische oorsprong te produceren. Vrijwillige systemen kunnen ook worden gebruikt om aan te tonen dat marktdeelnemers overeenkomstig artikel 31 bis, leden 2 en 5, van Richtlijn (EU) 2018/2001 accurate informatie invoeren in de nationale of de Uniedatabank inzake bepaalde hernieuwbare brandstoffen en brandstoffen op basis van hergebruikte koolstof. De Commissie kan besluiten dat vrijwillige nationale of internationale systemen voor alle of een deel van die doelen kunnen dienen. (3) Het vrijwillige systeem “REDcert-EU” heeft op 15 december 2020 bij de Commissie een verzoek tot erkenning overeenkomstig artikel 30, lid 4, van Richtlijn (EU) 2018/2001 ingediend. De Commissie heeft het systeem beoordeeld en enkele punten voor aanpassing aangestipt. Het vrijwillige systeem “REDcert-EU” heeft zijn verzoek op 18 juni 2021 opnieuw ingediend en is op de aangestipte punten ingegaan. Daarop heeft de Commissie Uitvoeringsbesluit (EU) 2022/605 ( 4 ) vastgesteld, waarbij van het vrijwillige systeem “REDcert-EU” is erkend dat het voor biobrandstoffen, vloeibare biomassa en biomassabrandstoffen i) voldoet aan de duurzaamheids- en de broeikasgasemissiereductiecriteria zoals vastgesteld in artikel 29, leden 2 tot en met 5 en 10, van Richtlijn (EU) 2018/2001, en ii) voldoet aan de verplichting om de juiste informatie in te voeren in de nationale of Uniedatabank inzake hernieuwbare brandstoffen en transportbrandstoffen op basis van hergebruikte koolstof overeenkomstig artikel 28, lid 4, van Richtlijn (EU) 2018/2001 in de versie die van kracht is op 19 november 2023. Het systeem was ook erkend om voor biobrandstoffen, vloeibare biomassa en biomassabrandstoffen de naleving voor de toepassing van artikel 29, lid 10, van Richtlijn (EU) 2018/2001 aan te tonen, voor zover het waarborgt dat alle relevante informatie van de marktpartijen stroomopwaarts in de controleketen wordt doorgegeven aan de marktpartijen stroomafwaarts in de controleketen. (4) Het vrijwillige systeem “REDcert-EU” heeft op 23 augustus 2023 bij de Commissie een nader verzoek tot erkenning overeenkomstig artikel 30, lid 4, van Richtlijn (EU) 2018/2001 ingediend betreffende de productie van hernieuwbare brandstoffen van niet-biologische oorsprong en brandstoffen op basis van hergebruikte koolstof. De Commissie heeft dat systeem beoordeeld en enkele punten voor aanpassing aangestipt. Het vrijwillige systeem “REDcert-EU” heeft in zijn hernieuwde indiening van 24 juli 2024 die punten op correcte wijze aangepakt en de Commissie heeft geoordeeld dat het vrijwillige systeem “REDcert-EU” de regels van artikel 27, lid 6, van Richtlijn (EU) 2018/2001 en Gedelegeerde Verordening (EU) 2023/1184 voor de productie van hernieuwbare brandstoffen van niet-biologische oorsprong afdoende volgt, accurate gegevens over de broeikasgasemissiereducties van hernieuwbare brandstoffen van niet-biologische oorsprong en brandstoffen op basis van hergebruikte koolstof verstrekt voor de toepassing van artikel 29 bis, leden 1 en 2, van Richtlijn (EU) 2018/2001, en conform de methode van Gedelegeerde Verordening (EU) 2023/1185 is. (5) Bij de beoordeling van het vrijwillige systeem “REDcert-EU” is het de Commissie gebleken dat het systeem afdoende aan de duurzaamheids- en de broeikasgasemissiereductiecriteria voor biobrandstoffen, vloeibare biomassa en biomassabrandstoffen van artikel 29, leden 2 tot en met 5 en 10, van Richtlijn (EU) 2018/2001 voldoet. Ook bleek dat het systeem accurate gegevens over broeikasgasemissiereductie bevat voor de toepassing van artikel 29, lid 10, van die richtlijn, en dat er een massabalansmethodologie wordt toegepast volgens de voorwaarden van artikel 30, leden 1 en 2, van die richtlijn. Inzake hernieuwbare brandstoffen van niet-biologische oorsprong bleek het de Commissie verder dat het systeem afdoende de regels van artikel 27, lid 6, van Richtlijn (EU) 2018/2001 en Gedelegeerde Verordening (EU) 2023/1184 volgt. Tot slot bleek het de Commissie ook dat het systeem accurate gegevens over de broeikasgasemissiereducties van hernieuwbare brandstoffen van niet-biologische oorsprong en brandstoffen op basis van hergebruikte koolstof heeft verstrekt voor de toepassing van artikel 29 bis, leden 1 en 2, van Richtlijn (EU) 2018/2001, en conform de methode van Gedelegeerde Verordening (EU) 2023/1185 is. (6) Ten aanzien van biobrandstoffen, vloeibare biomassa en biomassabrandstoffen omvat het systeem grondstoffen, inclusief afval en residuen, en de gehele controleketen (voor biomethaan vanaf de productie-eenheid tot en met het verbruik). Het systeem omvat ook alle soorten hernieuwbare brandstoffen van niet-biologische oorsprong en brandstoffen op basis van hergebruikte koolstof en bestrijkt de gehele controleketen. Het heeft een wereldwijde dekking. (7) Uit de beoordeling van het systeem “REDcert-EU” is gebleken dat het aan de passende normen van betrouwbaarheid, transparantie en onafhankelijke auditing voldoet, en dat het ten aanzien van biobrandstoffen, vloeibare biomassa en biomassabrandstoffen aan de methodologische vereisten van de bijlagen V en VI bij Richtlijn (EU) 2018/2001 voldoet. (8) Bovendien past het stelsel een massabalansmethodologie toe volgens de voorwaarden van artikel 30, leden 1 en 2, van Richtlijn (EU) 2018/2001. De Commissie heeft het stelsel beoordeeld en geconcludeerd dat het aan Uitvoeringsverordening (EU) 2022/996 van de Commissie ( 5 ) voldoet. (9) Met het oog op transparantie en duidelijkheid is het passend alomvattend alle duurzaamheids- en broeikasgasemissiereductiecriteria te benoemen die het systeem “REDcert-EU” wordt geacht afdoende te bestrijken. Uitvoeringsbesluit (EU) 2022/605 moet daarom worden ingetrokken en door dit besluit worden vervangen. (10) De informatie dat het vrijwillige systeem “REDcert-EU” erkend is, moet op het voor vrijwillige systemen bedoelde deel van de Europa-website van de Commissie worden gepubliceerd. (11) Opdat de in dit besluit opgenomen maatregelen meteen kunnen worden toegepast, moet het in werking treden op de dag na die van de bekendmaking ervan in het Publicatieblad van de Europese Unie . (12) De in dit besluit vervatte maatregelen zijn in overeenstemming met het advies van het Comité voor de duurzaamheid van biobrandstoffen, vloeibare biomassa en biomassabrandstoffen, HEEFT HET VOLGENDE BESLUIT VASTGESTELD: Artikel 1 Het vrijwillige systeem “REDcert-EU” toont voor de gecontroleerde brandstoffen in het systeem aan dat: a) het voor biobrandstoffen, vloeibare biomassa en biomassabrandstoffen voldoet aan de duurzaamheids- en de broeikasgasemissiereductiecriteria zoals vastgesteld in artikel 29, leden 2 tot en met 5 en 10, van Richtlijn (EU) 2018/2001; b) het accurate gegevens over broeikasgasemissiereductie bevat voor de toepassing van artikel 29, lid 10, van Richtlijn (EU) 2018/2001, voor zover het waarborgt dat alle relevante informatie van de marktpartijen stroomopwaarts in de controleketen wordt doorgegeven aan de marktpartijen stroomafwaarts in de controleketen; c) zijn leveringen van hernieuwbare brandstoffen van niet-biologische oorsprong voldoen aan artikel 27, lid 6, eerste tot en met vierde alinea, van Richtlijn (EU) 2018/2001 en aan de relevante voorwaarden van Gedelegeerde Verordening (EU) 2023/1184; d) het accurate gegevens over de broeikasgasemissiereducties van hernieuwbare brandstoffen van niet-biologische oorsprong en brandstoffen op basis van hergebruikte koolstof verstrekt voor de toepassing van artikel 29 bis, leden 1 en 2, van Richtlijn (EU) 2018/2001, en conform de methode van Gedelegeerde Verordening (EU) 2023/1185 is; e) marktdeelnemers overeenkomstig artikel 31 bis, lid 5, van Richtlijn (EU) 2018/2001 voldoen aan de verplichting om accurate informatie in te voeren in de nationale of de Uniedatabank inzake vloeibare en gasvormige hernieuwbare brandstoffen en brandstoffen op basis van hergebruikte koolstof. Artikel 2 Indien de inhoud van het op 18 juni 2021 en 24 juli 2024 voor erkenning bij de Commissie ingediende vrijwillige systeem “REDcert-EU” wijzigingen ondergaat die gevolgen kunnen hebben voor de grondslag van dit besluit, worden dergelijke wijzigingen onverwijld aan de Commissie gemeld. De Commissie beoordeelt die wijzigingen om te bepalen of het vrijwillige systeem “REDcert-EU” nog steeds afdoende voldoet aan de criteria waarvoor het is erkend. Artikel 3 Uitvoeringsbesluit (EU) 2022/605 wordt ingetrokken. Artikel 4 Dit besluit treedt in werking op de dag na die van de bekendmaking ervan in het Publicatieblad van de Europese Unie . Het is van toepassing tot 21 december 2029. Gedaan te Brussel, 19 december 2024. Voor de Commissie De voorzitter Ursula VON DER LEYEN ( 1 ) PB L 328 van 21.12.2018, blz. 82 , ELI: http://data.europa.eu/eli/dir/2018/2001/oj . ( 2 ) Gedelegeerde Verordening (EU) 2023/1184 van de Commissie van 10 februari 2023 ter aanvulling van Richtlijn (EU) 2018/2001 van het Europees Parlement en de Raad door de bepaling van een gemeenschappelijke Uniemethode die voorziet in gedetailleerde regels voor de productie van hernieuwbare vloeibare en gasvormige transportbrandstoffen van niet-biologische oorsprong ( PB L 157 van 20.6.2023, blz. 11 , ELI: http://data.europa.eu/eli/reg_del/2023/1184/oj ). ( 3 ) Gedelegeerde Verordening (EU) 2023/1185 van de Commissie van 10 februari 2023 tot aanvulling van Richtlijn (EU) 2018/2001 van het Europees Parlement en de Raad door de vaststelling van een minimumdrempel voor broeikasgasemissiereducties door brandstoffen op basis van hergebruikte koolstof en door de methode te specificeren voor de beoordeling van broeikasgasemissiereducties door hernieuwbare vloeibare en gasvormige transportbrandstoffen van niet-biologische oorsprong en door brandstoffen op basis van hergebruikte koolstof ( PB L 157 van 20.6.2023, blz. 20 , ELI: http://data.europa.eu/eli/reg_del/2023/1185/oj ). ( 4 ) Uitvoeringsbesluit (EU) 2022/605 van de Commissie van 8 april 2022 inzake de erkenning van de vrijwillige regeling “REDcert-EU” voor het aantonen van de naleving van de vereisten van Richtlijn (EU) 2018/2001 van het Europees Parlement en de Raad ten aanzien van biobrandstoffen, vloeibare biomassa, biomassabrandstoffen, hernieuwbare vloeibare en gasvormige brandstoffen van niet-biologische oorsprong en brandstoffen op basis van hergebruikte koolstof ( PB L 114 van 12.4.2022, blz. 191 , ELI: http://data.europa.eu/eli/dec_impl/2022/605/oj ). ( 5 ) Uitvoeringsverordening (EU) 2022/996 van de Commissie van 14 juni 2022 betreffende de voorschriften om de duurzaamheids- en broeikasgasemissiereductiecriteria alsmede de criteria inzake laag risico op indirecte veranderingen in landgebruik te controleren ( PB L 168 van 27.6.2022, blz. 1 , ELI: http://data.europa.eu/eli/reg_impl/2022/996/oj ). ELI: http://data.europa.eu/eli/dec_impl/2024/3194/oj ISSN 1977-0758 (electronic edition)",
  "source": "EUR LEX"
}