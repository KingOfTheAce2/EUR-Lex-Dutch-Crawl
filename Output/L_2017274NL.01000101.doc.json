{
  "url": "http://www.w3.org/1999/xhtml\">",
  "content": "L_2017274NL.01000101.xml 24.10.2017 NL Publicatieblad van de Europese Unie L 274/1 BESLUIT (EU) 2017/1912 VAN DE RAAD van 9 oktober 2017 betreffende de sluiting van de Overeenkomst tussen de Europese Unie en IJsland over de bescherming van geografische aanduidingen van landbouwproducten en levensmiddelen DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, juncto artikel 218, lid 6, onder a), v), en artikel 218, lid 7, Gezien het voorstel van de Europese Commissie, Gezien de goedkeuring door het Europees Parlement, Overwegende hetgeen volgt: (1) Overeenkomstig Besluit (EU) 2016/2136 van de Raad ( 1 ) heeft de Commissie op 23 maart 2017 de Overeenkomst tussen de Europese Unie en IJsland over de bescherming van geografische aanduidingen van landbouwproducten en levensmiddelen („de overeenkomst”) ondertekend, onder voorbehoud van de sluiting ervan op een latere datum. (2) De partijen komen onderling overeen om een harmonieuze ontwikkeling van geografische aanduidingen zoals bedoeld in artikel 22, lid 1, van de Overeenkomst inzake handelsaspecten van intellectuele-eigendomsrechten (Agreement on Trade-Related Aspects of Intellectual Property Rights — TRIPS) ( 2 ) te bevorderen en de handel in landbouwproducten en levensmiddelen met een geografische aanduiding van oorsprong uit het grondgebied van de partijen te stimuleren. (3) Krachtens de overeenkomst zullen geografische aanduidingen van landbouwproducten en levensmiddelen van de Unie worden beschermd in IJsland, hoewel IJsland nog geen beschermde geografische aanduidingen heeft geregistreerd. De overeenkomst voorziet in een mechanisme voor de bijwerking van de lijst van geografische aanduidingen en voor de opneming van nieuwe geografische aanduidingen in een latere fase door een gezamenlijk comité. (4) Bepaalde taken voor de uitvoering van de overeenkomst zijn toegewezen aan het bij artikel 10 van de overeenkomst opgerichte gezamenlijk comité, waaronder de bevoegdheid bepaalde technische aspecten van de overeenkomst en bepaalde bijlagen daarbij te wijzigen. De procedure voor de bepaling van het standpunt van de Europese Unie in dat gezamenlijk comité over aangelegenheden die verband houden met de overeenkomst, moet worden vastgesteld. (5) De overeenkomst moet worden goedgekeurd, HEEFT HET VOLGENDE BESLUIT VASTGESTELD: Artikel 1 De overeenkomst tussen de Europese Unie en IJsland over de bescherming van geografische aanduidingen van landbouwproducten en levensmiddelen wordt namens de Unie goedgekeurd. De tekst van de overeenkomst is aan dit besluit gehecht. Artikel 2 De voorzitter van de Raad verricht namens de Unie de kennisgeving bedoeld in artikel 11 van de overeenkomst ( 3 ) . Artikel 3 De Commissie vertegenwoordigt de Europese Unie in het bij artikel 10 van de overeenkomst opgerichte gezamenlijk comité (het „gezamenlijk comité”). Wijzigingen in de overeenkomst die door het gezamenlijk comité worden vastgesteld, worden namens de Unie door de Commissie goedgekeurd. Indien belanghebbenden, nadat bezwaren tegen een geografische aanduiding naar voren zijn gebracht, geen onderlinge overeenstemming kunnen bereiken, stelt de Commissie een standpunt vast overeenkomstig de procedure van artikel 57, lid 2, van Verordening (EU) nr. 1151/2012 van het Europees Parlement en de Raad ( 4 ) . Artikel 4 Dit besluit treedt in werking op de datum waarop het wordt vastgesteld. Gedaan te Luxemburg, 9 oktober 2017. Voor de Raad De voorzitter S. KIISLER ( 1 ) Besluit (EU) 2016/2136 van de Raad van 21 november 2016 betreffende de ondertekening, namens de Europese Unie, van de Overeenkomst tussen de Europese Unie en IJsland over de bescherming van geografische aanduidingen van landbouwproducten en levensmiddelen ( PB L 332 van 7.12.2016, blz. 1 ). ( 2 ) Bijlage 1C bij de Overeenkomst van Marrakesh tot oprichting van de Wereldhandelsorganisatie, ondertekend in Marrakesh, Marokko, op 15 april 1994. ( 3 ) De datum van inwerkingtreding van de overeenkomst zal door het secretariaat-generaal van de Raad in het Publicatieblad van de Europese Unie worden bekendgemaakt. ( 4 ) Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( PB L 343 van 14.12.2012, blz. 1 ).",
  "source": "EUR LEX"
}