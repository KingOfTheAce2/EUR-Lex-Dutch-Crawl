{
  "url": "http://www.w3.org/1999/xhtml\"><!--",
  "content": "L_2022172NL.01000101.xml 29.6.2022 NL Publicatieblad van de Europese Unie L 172/1 BESLUIT (EU) 2022/1022 VAN DE RAAD van 9 juni 2022 betreffende de ondertekening namens de Europese Unie van het Protocol bij het Verdrag inzake internationale zakelijke rechten op mobiel materieel betreffende voor landbouw-, bouw- en mijnbouwmaterieel specifieke aangelegenheden (MAC-protocol) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 81, lid 2, punten a), c) en e), in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) De Unie werkt aan de totstandbrenging van een gemeenschappelijke justitiële ruimte die gebaseerd is op het beginsel van wederzijdse erkenning van rechterlijke beslissingen. (2) Het Protocol bij het Verdrag inzake internationale zakelijke rechten op mobiel materieel betreffende voor landbouw-, bouw- en mijnbouwmaterieel specifieke aangelegenheden (“het MAC-protocol”), dat op 22 november 2019 in Pretoria is aangenomen, levert op dat gebied een nuttige bijdrage aan de regelgeving inzake die aangelegenheden op internationaal niveau. Daarom is het wenselijk dat de bepalingen van het MAC-protocol zo spoedig mogelijk toegepast worden. (3) Sommige aangelegenheden die in het MAC-protocol worden geregeld, hebben gevolgen voor de Verordeningen (EG) nr. 593/2008 ( 1 ) , (EU) nr. 1215/2012 ( 2 ) en (EU) 2015/848 ( 3 ) van het Europees Parlement en de Raad. De Unie is derhalve exclusief bevoegd voor die aangelegenheden, terwijl andere aangelegenheden niet onder die exclusieve Uniebevoegdheid vallen. (4) De Commissie heeft namens de Unie onderhandeld over de onderdelen van het MAC-protocol die onder de exclusieve bevoegdheid van de Unie vallen. (5) Artikel XXIV, lid 1, van het MAC-protocol bepaalt dat regionale organisaties voor economische integratie die bevoegd zijn voor bepaalde door het MAC-protocol geregelde kwesties, dat protocol kunnen ondertekenen, aanvaarden, goedkeuren of ertoe toetreden. (6) Artikel XXIV, lid 2, van het MAC-protocol bepaalt dat een regionale organisatie voor economische integratie op het tijdstip van ondertekening, aanvaarding, goedkeuring of toetreding een verklaring aflegt die de door dat protocol geregelde zaken vermeldt ten aanzien waarvan de lidstaten hun bevoegdheid aan die regionale organisatie hebben overgedragen. De Unie moet derhalve een dergelijke verklaring afleggen op het tijdstip van ondertekening van het MAC-protocol. (7) Ierland is gebonden door de Verordeningen (EG) nr. 593/2008, (EU) nr. 1215/2012 en (EU) 2015/848, en neemt derhalve deel aan de vaststelling van dit besluit. (8) Overeenkomstig de artikelen 1 en 2 van Protocol nr. 22 betreffende de positie van Denemarken, gehecht aan het Verdrag betreffende de Europese Unie en het Verdrag betreffende de werking van de Europese Unie, neemt Denemarken niet deel aan de vaststelling van dit besluit, dat bijgevolg niet bindend is voor, noch van toepassing op Denemarken. (9) Het MAC-protocol moet derhalve namens de Unie ondertekend worden, onder voorbehoud van de sluiting ervan op een lateredatum, en de aangehechte verklaring moet goedgekeurd worden, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening, namens de Unie, van het Protocol bij het Verdrag inzake internationale zakelijke rechten op mobiel materieel betreffende voor landbouw-, bouw- en mijnbouwmaterieel specifieke aangelegenheden (het MAC-protocol), dat op 22 november 2019 in Pretoria is aangenomen, onder voorbehoud van de sluiting ervan ( 4 ) . Artikel 2 De aan dit besluit gehechte verklaring wordt namens de Unie goedgekeurd, onder voorbehoud van de vaststelling van een besluit betreffende de sluiting van het MAC-protocol in een later stadium. Artikel 3 De voorzitter van de Raad wordt gemachtigd de persoon (personen) aan te wijzen die bevoegd is (zijn) het MAC-protocol namens de Unie te ondertekenen, onder de in artikel 4 vermelde voorwaarde. Artikel 4 Bij de ondertekening van het MAC-protocol legt de Unie de aan dit besluit gehechte verklaring af, overeenkomstig artikel XXIV, lid 2, van het MAC-protocol. Artikel 5 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Luxemburg, 9 juni 2022. Voor de Raad De voorzitter É. DUPOND-MORETTI ( 1 ) Verordening (EG) nr. 593/2008 van het Europees Parlement en de Raad van 17 juni 2008 inzake het recht dat van toepassing is op verbintenissen uit overeenkomst (Rome I) ( PB L 177 van 4.7.2008, blz. 6 ). ( 2 ) Verordening (EU) nr. 1215/2012 van het Europees Parlement en de Raad van 12 december 2012 betreffende de rechterlijke bevoegdheid, de erkenning en de tenuitvoerlegging van beslissingen in burgerlijke en handelszaken ( PB L 351 van 20.12.2012, blz. 1 ). ( 3 ) Verordening (EU) 2015/848 van het Europees Parlement en de Raad van 20 mei 2015 betreffende insolventieprocedures ( PB L 141 van 5.6.2015, blz. 19 ). ( 4 ) De tekst van het MAC-protocol wordt samen met het besluit betreffende de sluiting ervan bekendgemaakt. Verklaring op grond van artikel XXIV, lid 2, betreffende de bevoegdheid van de Europese Unie voor de aangelegenheden die worden geregeld door het Protocol bij het Verdrag inzake internationale zakelijke rechten op mobiel materieel betreffende voor landbouw-, bouw- en mijnbouwmaterieel specifieke aangelegenheden (MAC-protocol), dat op 22 november 2019 in Pretoria is aangenomen, waarvoor de lidstaten hun bevoegdheid aan de Europese Unie hebben overgedragen 1. Artikel XXIV, lid 1, van het MAC-protocol bepaalt dat door soevereine staten ingestelde regionale organisaties voor economische integratie die bevoegdheid hebben over bepaalde door dit MAC-protocol beheerste aangelegenheden, het protocol kunnen ondertekenen, op voorwaarde dat zij de in Artikel XXIV, lid 2, van het MAC-protocol bedoelde verklaring afleggen. De Europese Unie heeft besloten het MAC-protocol te ondertekenen en legt bij deze die verklaring af. 2. De huidige leden van de Europese Unie zijn het Koninkrijk België, de Republiek Bulgarije, de Tsjechische Republiek, het Koninkrijk Denemarken, de Bondsrepubliek Duitsland, de Republiek Estland, Ierland, de Helleense Republiek, het Koninkrijk Spanje, de Franse Republiek, de Republiek Kroatië, de Italiaanse Republiek, de Republiek Cyprus, de Republiek Letland, de Republiek Litouwen, het Groothertogdom Luxemburg, Hongarije, de Republiek Malta, het Koninkrijk der Nederlanden, de Republiek Oostenrijk, de Republiek Polen, de Portugese Republiek, Roemenië, de Republiek Slovenië, de Slowaakse Republiek, de Republiek Finland en het Koninkrijk Zweden. 3. Deze verklaring is echter niet van toepassing op het Koninkrijk Denemarken, overeenkomstig de artikelen 1 en 2 van Protocol nr. 22 betreffende de positie van Denemarken, dat gehecht is aan het Verdrag betreffende de Europese Unie en aan het Verdrag betreffende de werking van de Europese Unie. 4. Deze verklaring is niet van toepassing op de gebieden van de lidstaten waarop het Verdrag betreffende de werking van de Europese Unie niet van toepassing is, en doet geen afbreuk aan maatregelen of standpunten die de betrokken lidstaten krachtens het MAC-protocol namens en in het belang van die gebieden kunnen vaststellen. 5. Met betrekking tot de aangelegenheden die in het MAC-protocol worden geregeld, heeft de Europese Unie haar bevoegdheid uitgeoefend door de vaststelling van Verordening (EU) nr. 1215/2012 van het Europees Parlement en de Raad van 12 december 2012 betreffende de rechterlijke bevoegdheid, de erkenning en de tenuitvoerlegging van beslissingen in burgerlijke en handelszaken ( 1 ) (artikel IX van het MAC-protocol — “Wijziging van bepalingen met betrekking tot redres hangende definitieve vaststelling”), Verordening (EU) 2015/848 van het Europees Parlement en de Raad van 20 mei 2015 betreffende insolventieprocedures ( 2 ) (artikel X van het MAC-protocol — “Rechtsmiddelen bij insolventie, en artikel XI van het MAC-protocol” — “Bijstand bij insolventie”) en Verordening (EG) nr. 593/2008 van 17 juni 2008 inzake het recht dat van toepassing is op verbintenissen uit overeenkomst (Rome I) ( 3 ) (artikel VI van het MAC-protocol — “Rechtskeuze”). 6. De bevoegdheid van de Europese Unie op grond van het Verdrag betreffende de Europese Unie en het Verdrag betreffende de werking van de Europese Unie is uit de aard der zaak voortdurend aan ontwikkeling onderhevig. In het kader van de Verdragen kunnen de bevoegde instellingen besluiten nemen die de draagwijdte van de bevoegdheid van de Europese Unie bepalen. De Europese Unie behoudt zich dan ook het recht voor deze verklaring dienovereenkomstig te wijzigen, hetgeen evenwel geen voorwaarde is voor de uitoefening van haar bevoegdheden met betrekking tot de aangelegenheden die in het MAC-protocol worden geregeld. ( 1 ) PB L 351 van 20.12.2012, blz. 1 . ( 2 ) PB L 141 van 5.6.2015, blz. 19 . ( 3 ) PB L 177 van 4.7.2008, blz. 6 .",
  "source": "EUR LEX"
}