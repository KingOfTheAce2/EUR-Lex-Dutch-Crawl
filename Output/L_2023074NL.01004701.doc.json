{
  "url": "http://www.w3.org/1999/xhtml\">",
  "content": "L_2023074NL.01004701.xml 13.3.2023 NL Publicatieblad van de Europese Unie L 74/47 UITVOERINGSVERORDENING (EU) 2023/566 VAN DE COMMISSIE van 10 maart 2023 tot wijziging van Uitvoeringsverordening (EU) 2015/1998 wat betreft bepaalde gedetailleerde maatregelen voor de uitvoering van de gemeenschappelijke basisnormen op het gebied van de beveiliging van de luchtvaart (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 300/2008 van het Europees Parlement en de Raad van 11 maart 2008 inzake gemeenschappelijke regels op het gebied van de beveiliging van de burgerluchtvaart en tot intrekking van Verordening (EG) nr. 2320/2002 ( 1 ) , en met name artikel 4, lid 3, Overwegende hetgeen volgt: (1) Uit de ervaring met de uitvoering van Uitvoeringsverordening (EU) 2015/1998 van de Commissie ( 2 ) is gebleken dat er behoefte is aan kleine wijzigingen van de uitvoeringsmodaliteiten van bepaalde gemeenschappelijke basisnormen op het gebied van de beveiliging van de luchtvaart. (2) Bepaalde gedetailleerde luchtvaartbeveiligingsmaatregelen moeten worden verduidelijkt, geharmoniseerd of vereenvoudigd om de juridische duidelijkheid te verbeteren, een gemeenschappelijke interpretatie van de desbetreffende bepalingen te garanderen en de optimale toepassing van de gemeenschappelijke basisnormen op het gebied van de beveiliging van de luchtvaart verder te waarborgen. Voorts zijn bepaalde wijzigingen noodzakelijk geworden in het licht van de ontwikkeling van het dreigings- en risicobeeld en de recente technologische ontwikkelingen. Die wijzigingen hebben betrekking op software voor de automatische detectie van verboden voorwerpen (APID), explosievendetectiesystemen (EDS) voor handbagage, apparatuur voor de detectie van explosievensporen (ETD), beveiligingsscanners en apparatuur voor de detectie van explosieve dampen (EVD). (3) Uit de ervaring die is opgedaan met de uitvoering van Uitvoeringsverordening (EU) 2015/1998 is gebleken dat de uitvoeringsmodaliteiten van bepaalde gemeenschappelijke basisnormen op het gebied van de certificering van instructeurs die opleidingen geven, moeten worden gewijzigd, dat achterhaalde verwijzingen in aanhangsel 6-E moeten worden geschrapt en dat de toepassing van doorverwijzingen in het kader van de vroegtijdige uitwisseling van informatie over ladingen (Pre-Loading Advance Cargo Information, Placi) in de bijlage bij die verordening moet worden verduidelijkt. De bijbehorende bepalingen in de bijlage moeten worden aangepast om de juridische duidelijkheid te verbeteren, een gemeenschappelijke interpretatie van de wetgeving te garanderen en de optimale toepassing van de gemeenschappelijke basisnormen op het gebied van de beveiliging van de luchtvaart verder te waarborgen. (4) Uitvoeringsverordening (EU) 2015/1998 moet derhalve dienovereenkomstig worden gewijzigd. (5) De in deze verordening vervatte maatregelen zijn in overeenstemming met het advies van het bij artikel 19 van Verordening (EG) nr. 300/2008 opgerichte comité, HEEFT DE VOLGENDE VERORDENING VASTGESTELD: Artikel 1 De bijlage bij Uitvoeringsverordening (EU) 2015/1998 wordt gewijzigd overeenkomstig de bijlage bij de onderhavige verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Ze is van toepassing vanaf 1 april 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 maart 2023. Voor de Commissie De voorzitter Ursula VON DER LEYEN ( 1 ) PB L 97 van 9.4.2008, blz. 72 . ( 2 ) Uitvoeringsverordening (EU) 2015/1998 van de Commissie van 5 november 2015 tot vaststelling van gedetailleerde maatregelen voor de tenuitvoerlegging van de gemeenschappelijke basisnormen op het gebied van de beveiliging van de luchtvaart ( PB L 299 van 14.11.2015, blz. 1 ). BIJLAGE De bijlage bij Uitvoeringsverordening (EU) 2015/1998 wordt als volgt gewijzigd: 1) De punten 1.3.1.4 en 1.3.1.5 worden vervangen door: “1.3.1.4. De beveiligingsonderzoeken van voorwerpen die andere personen dan passagiers bij zich dragen, worden met een van de volgende methoden uitgevoerd: a) een onderzoek met de hand; b) röntgenapparatuur; c) explosievendetectiesystemen (EDS); d) software voor de automatische detectie van verboden voorwerpen (APID), in combinatie met punt c); e) explosievenspeurhonden; f) apparatuur voor de detectie van explosievensporen (ETD). Als de screener niet kan bepalen of het meegenomen object al dan niet verboden voorwerpen bevat, wordt het geweigerd of opnieuw aan een beveiligingsonderzoek onderworpen tot de screener tevreden is over het resultaat. 1.3.1.5. De punten 4.1.2.4 tot en met 4.1.2.7, 4.1.2.11 en 4.1.2.12 zijn van toepassing op de screening van voorwerpen die andere personen dan passagiers bij zich dragen.”. 2) Punt 4.1.1.1 wordt vervangen door: “4.1.1.1. Bovenkleding moet voor het beveiligingsonderzoek worden uitgetrokken en als handbagage aan een beveiligingsonderzoek worden onderworpen, tenzij het werkingsconcept van de apparatuur toestaat dat bovenkleding kan worden aangehouden. Zo nodig kan de screener de passagier verzoeken om meer kledingstukken uit te trekken.”. 3) Punt 4.1.2.3 wordt vervangen door: “4.1.2.3. Handbagage wordt aan een beveiligingsonderzoek onderworpen met minstens een van de onderstaande methoden: a) een onderzoek met de hand; b) röntgenapparatuur; c) explosievendetectiesystemen (EDS); d) software voor de automatische detectie van verboden voorwerpen (APID), in combinatie met punt c); e) explosievenspeurhonden, in combinatie met punt a); f) ETD-apparatuur. Als de screener niet kan bepalen of de handbagage al dan niet verboden voorwerpen bevat, wordt ze geweigerd of opnieuw aan een beveiligingsonderzoek onderworpen tot de screener tevreden is over het resultaat.”. 4) De punten 4.1.2.5 en 4.1.2.6 worden vervangen door: “4.1.2.5. Als röntgenapparatuur wordt gebruikt, wordt elk beeld door de screener bekeken. Als EDS-apparatuur wordt gebruikt, wordt elk beeld bekeken door de screener of geanalyseerd door software voor automatische detectie van verboden voorwerpen (APID). 4.1.2.6. Als APID-software wordt gebruikt, wordt elk alarmsignaal als bedoeld in punt 12.13.1.1 tot tevredenheid van de screener opgelost, teneinde redelijkerwijs te garanderen dat geen verboden voorwerpen worden meegenomen in de om beveiligingsredenen beperkt toegankelijke zone of aan boord van een luchtvaartuig. Als EDS-apparatuur wordt gebruikt, wordt elk alarmsignaal als bedoeld in punt 12.4.1.3 opgelost door de bagage opnieuw aan een beveiligingsonderzoek te onderwerpen met behulp van een extra screeningsmethode. Als de EDS-apparatuur vóór 1 juli 2023 is geïnstalleerd en zonder APID-software wordt gebruikt, wordt elk in punt 12.4.1.3 bedoeld alarmsignaal tot tevredenheid van de screener opgelost teneinde redelijkerwijs te garanderen dat geen verboden voorwerpen worden meegenomen in de om beveiligingsredenen beperkt toegankelijke zone of aan boord van een luchtvaartuig. Als de aard van een voorwerp onduidelijk is, worden de alarmsignalen opgelost door de bagage opnieuw aan een beveiligingsonderzoek te onderwerpen met behulp van een extra screeningsmethode.”. 5) Punt 4.1.2.12 wordt vervangen door: “4.1.2.12. Als APID-software wordt gebruikt in combinatie met EDS-apparatuur die voldoet aan een van de normen C1, C1+, C2 of C2+, waarborgt de exploitant of entiteit die de apparatuur gebruikt dat de procedures in overeenstemming zijn met het werkingsconcept van die normen met betrekking tot een beveiligingsonderzoek van grote elektronische toestellen of LAG’s.”. 6) Het volgende punt 4.1.2.13 wordt toegevoegd: “4.1.2.13. Beveiligingsonderzoeken van handbagage zijn eveneens onderhevig aan de aanvullende bepalingen die zijn vastgesteld in Uitvoeringsbesluit C(2015) 8005 van de Commissie.”. 7) Punt 6.2.1.5 wordt als volgt gewijzigd: a) punt g) wordt vervangen door: “g) metaaldetectieapparatuur (MDE);”; b) het volgende punt wordt toegevoegd: “h) EVD-apparatuur.”. 8) In punt 6.3.2.6, e), wordt punt iv) vervangen door: “iv) de gebruikte middelen of methoden voor het beveiligingsonderzoek: — doorzoeking met de hand (PHS); — röntgenapparatuur (XRY); — EDS-apparatuur (EDS); — explosievenspeurhonden (EDD); — ETD-apparatuur (ETD); — visuele controle (VCK); — metaaldetectieapparatuur (CMD); — EVD-apparatuur (EVD); — elke andere methode (AOM) overeenkomstig punt 6.2.1.6, waarbij de gebruikte methode dient te worden gespecificeerd, of”. 9) Aan punt 6.8.7.2 wordt de volgende zin toegevoegd: “Een luchtvaartmaatschappij laadt dergelijke zendingen niet voor vervoer naar de Unie, tenzij de vereiste maatregelen als bedoeld in de punten 6.8.7.3 en 6.8.7.4, naargelang het geval, op bevredigende wijze zijn toegepast.”. 10) Aanhangsel 6-E, tweede alinea, wordt als volgt gewijzigd: a) de inleidende formulering wordt vervangen door: “Wanneer namens [ naam van de erkende agent/luchtvaartmaatschappij die beveiligingscontroles voor vracht of post uitvoert/bekende afzender ] luchtvracht/luchtpost die aan beveiligingscontroles is onderworpen, wordt opgehaald, vervoerd, opgeslagen en afgeleverd, bevestig ik dat de volgende beveiligingsprocedures zullen worden gevolgd:”; b) het zevende streepje wordt als volgt gewijzigd: 1) punt a) wordt vervangen door: “a) een vervoerdersovereenkomst heeft met de erkende agent of bekende afzender die verantwoordelijk is voor het vervoer [zelfde naam als hierboven], of”; 2) punt c) wordt vervangen door: “c) een vervoerdersovereenkomst heeft met de ondertekenende vervoerder, waarbij de derde partij het vervoer niet verder mag uitbesteden en de beveiligingsprocedures in deze verklaring moet toepassen. De ondertekenende vervoerder blijft volledig verantwoordelijk voor het volledige vervoer namens de erkende agent of bekende afzender, en”. 11) Punt 8.1.2.3 wordt als volgt gewijzigd: a) punt f) wordt vervangen door: “f) explosievenspeurhonden, in combinatie met punt a);”; b) het volgende punt g) wordt toegevoegd: “g) EVD-apparatuur die wordt gebruikt conform de desbetreffende bepalingen van aanhangsel 6-J en in combinatie met punt a).”. 12) Punt 9.1.2.3 wordt als volgt gewijzigd: a) punt f) wordt vervangen door: “f) explosievenspeurhonden, in combinatie met punt a);”; b) het volgende punt g) wordt toegevoegd: “g) EVD-apparatuur die wordt gebruikt conform de desbetreffende bepalingen van aanhangsel 6-J en in combinatie met punt a).”. 13) In punt 11.5.1 wordt de tweede zin vervangen door: “De certificering moet minstens van toepassing zijn op de instructeurs die gemachtigd zijn om de in de punten 11.2.3.1 tot en met 11.2.3.5 en in de punten 11.2.4 (tenzij het gaat om de opleiding van supervisors die uitsluitend toezicht houden op de in de punten 11.2.3.6 tot en met 11.2.3.11 vermelde personen) en 11.2.5 gedefinieerde opleidingen te geven.”. 14) Punt 12.0.2.1 wordt vervangen door: “12.0.2.1. Onverminderd punt 12.0.5 mag de volgende beveiligingsuitrusting en -software na 1 oktober 2020 alleen worden geïnstalleerd als ze een markering “EU-stempel” of “EU-stempel in behandeling” heeft gekregen, zoals bepaald in punt 12.0.2.5: a) metaaldetectiepoorten (WTMD); b) explosievendetectiesystemen (EDS); c) apparatuur voor de detectie van explosievensporen (ETD); d) apparatuur voor de detectie van vloeibare explosieven (LEDS); e) metaaldetectieapparatuur (MDE); f) beveiligingsscanners; g) schoenscannerapparatuur; h) apparatuur voor de detectie van explosieve dampen (EVD); i) software voor de automatische detectie van verboden voorwerpen (APID).”. 15) Punt 12.4.1.1 wordt vervangen door: “12.4.1.1. Explosievendetectiesystemen (EDS) moeten gespecificeerde en hogere individuele hoeveelheden explosieven of chemicaliën in bagage of andere zendingen kunnen detecteren en daarbij een alarmsignaal geven.”. 16) Punt 12.4.1.2 wordt vervangen door: “12.4.1.2. De vorm, positie of oriëntatie van de explosieven of chemicaliën mogen geen invloed hebben op de detectie.”. 17) In punt 12.4.1.3 worden het eerste en tweede streepje vervangen door: “— als het explosieven of chemicaliën detecteert, en — als het de aanwezigheid detecteert van een voorwerp dat verhindert dat explosieven of chemicaliën worden gedetecteerd, en”. 18) Punt 12.6.1 wordt als volgt gewijzigd: a) de eerste zin wordt vervangen door: “Met ETD-apparatuur moeten deeltjes van gecontamineerde oppervlakken of van de inhoud van stukken bagage of zendingen kunnen worden verzameld en geanalyseerd, en moet de aanwezigheid van explosieven of chemicaliën met een alarmsignaal kunnen worden aangegeven.”; b) de zin na punt b) wordt vervangen door: “Er zijn normen voor ETD-apparatuur vastgesteld voor de monsterneming van deeltjes. Gedetailleerde eisen met betrekking tot die normen zijn vastgesteld in Uitvoeringsbesluit C(2015) 8005 van de Commissie.”. 19) Punt 12.6.2 wordt vervangen door: “12.6.2. De norm voor ETD-apparatuur voor de detectie van explosieven die gebruikmaakt van monsterneming van deeltjes, geldt voor ETD-apparatuur die sinds 1 september 2014 in gebruik is genomen. De norm voor ETD-apparatuur voor de detectie van chemicaliën die gebruikmaakt van monsterneming van deeltjes, geldt vanaf 1 juli 2024 voor ETD-apparatuur die sinds 1 september 2014 in gebruik is genomen.”. 20) De hoofdstukken 12.13 en 12.14 worden vervangen door: “12.13. SOFTWARE VOOR DE AUTOMATISCHE DETECTIE VAN VERBODEN VOORWERPEN (APID) 12.13.1. Algemene beginselen 12.13.1.1. Software voor de automatische detectie van verboden voorwerpen (APID) moet verboden voorwerpen in bagage of andere zendingen kunnen detecteren en signaleren door middel van een alarm. 12.13.2. Normen voor APID-software 12.13.2.1. Er zijn drie normen voor APID-software. Gedetailleerde eisen met betrekking tot die normen zijn vastgesteld in Uitvoeringsbesluit C(2015) 8005 van de Commissie. 12.14. APPARATUUR VOOR DE DETECTIE VAN EXPLOSIEVE DAMPEN (EVD) 12.14.1. Algemene beginselen 12.14.1.1. Apparatuur voor de detectie van explosieve dampen (EVD) moet luchtmonsters kunnen nemen en die monsters kunnen onderzoeken op damp, aërosolen en/of deeltjes in de lucht die wijzen op de aanwezigheid van explosieven en daarmee verband houdende materialen. Als in het monster sporen van explosieven of met explosieven verband houdende materialen worden aangetroffen, moet de EVD-apparatuur een alarmsignaal geven. 12.14.1.2. Voor beveiligingsonderzoeken met EVD-apparatuur gelden de volgende eisen: a) EVD-apparatuur mag alleen worden gebruikt in een omgeving en voor het doel waarvoor ze is goedgekeurd, d.w.z. beveiligingsonderzoeken van: — passagiers en andere personen dan passagiers (EVD-PX); — handbagage (EVD-CB); — ruimbagage (EVD-HB); — luchtvracht en luchtpost, bedrijfspost en materiaal van luchtvaartmaatschappijen, vluchtbenodigdheden en luchthavenbenodigdheden (EVD-CS); b) verbruiksgoederen mogen niet worden gebruikt buiten de aanbevelingen van de fabrikant of als de prestaties van het verbruiksgoed lijken te zijn verslechterd door gebruik. 12.14.2. Normen voor EVD 12.14.2.1. Alle EVD-apparatuur die wordt gebruikt voor beveiligingsonderzoeken van ruimbagage, luchtvracht en luchtpost, bedrijfspost en materiaal van luchtvaartmaatschappijen die in het ruim van het luchtvaartuig zijn geladen, vluchtbenodigdheden en luchthavenbenodigdheden, moet ten minste voldoen aan norm 1. 12.14.2.2. Alle EVD-apparatuur die wordt gebruikt voor beveiligingsonderzoeken van passagiers en andere personen dan passagiers en handbagage, moet ten minste voldoen aan norm 3. 12.14.2.3. Gedetailleerde eisen met betrekking tot die normen zijn vastgesteld in Uitvoeringsbesluit C(2015) 8005 van de Commissie.”. 21) Aanhangsel 12-M wordt vervangen door: “ AANHANGSEL 12- M Gedetailleerde bepalingen met betrekking tot de prestatievereisten voor APID zijn vastgesteld in Uitvoeringsbesluit C(2015) 8005 van de Commissie.”.",
  "source": "EUR LEX"
}