{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31990D0331:NL:HTML\">",
  "content": "EUR-Lex - 31990D0331 - NL Avis juridique important | 31990D0331 90/331/EEG: Beschikking van de Commissie van 23 mei 1990 houdende goedkeuring van maatregelen betreffende het opzetten door Nederland van proefprojecten voor de uitroeiing of de preventie van rabies (Slechts de tekst in de Nederlandse taal is authentiek) Publicatieblad Nr. L 161 van 27/06/1990 blz. 0055 - 0055 ***** BESCHIKKING  VAN DE COMMISSIE van 23 mei 1990 houdende goedkeuring van maatregelen betreffende het opzetten door Nederland van proefprojecten voor de uitroeiing of de preventie van rabies (Slechts de tekst in de Nederlandse taal is authentiek) (90/331/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Beschikking 89/455/EEG van de Raad van 24 juli 1989 tot instelling van een communautaire actie betreffende het opzetten van proefprojecten voor de bestrijding van rabies met het oog op de uitroeiing of de voorkoming daarvan (1), en met name op artikel 4, Overwegende dat Nederland, overeenkomstig artikel 1 van Beschikking 89/455/EEG, grootschalige proefprojecten als bedoeld in artikel 3 moet opzetten voor de uitroeiing of de preventie van rabies bij in het wild levende dieren in de Gemeenschap door middel van entstoffen voor orale immunisatie van vossen; Overwegende dat het door Nederland ingediende proefproject ook betrekking heeft op de grensgebieden van België en de Bondsrepubliek Duitsland; Overwegende dat het proefproject past in het kader van een grensoverschrijdende samenwerking met België en de Bondsrepubliek Duitsland; Overwegende dat Nederland de Commissie bij schrijven van 30 oktober 1989 en 25 januari 1990 in kennis heeft gesteld van proefprojecten voor de uitroeiing of de preventie van rabies; Overwegende dat het proefproject is onderzocht en in overeenstemming is bevonden met Beschikking 89/455/EEG; dat derhalve aan de voorwaarden voor financiële deelneming van de Gemeenschap is voldaan; Overwegende dat de in deze beschikking vervatte maatregelen in overeenstemming zijn met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 De door Nederland ingediende proefprojecten voor de uitroeiing en de preventie van rabies worden goedgekeurd. Artikel 2 Uiterlijk op 1 september 1989 doet Nederland de nodige wettelijke en bestuursrechtelijke bepalingen in werking treden voor de tenuitvoerlegging van de in artikel 1 bedoelde proefprojecten. Artikel 3 Deze beschikking is gericht tot het Koninkrijk der Nederlanden. Gedaan te Brussel, 23 mei 1990. Voor de Commissie Ray MAC SHARRY Lid van de Commissie (1) PB nr. L 223 van 2. 8. 1989, blz. 19.",
  "source": "EUR LEX"
}