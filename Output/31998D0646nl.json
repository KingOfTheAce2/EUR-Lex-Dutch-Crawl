{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998D0646:NL:HTML\">",
  "content": "EUR-Lex - 31998D0646 - NL Avis juridique important | 31998D0646 98/646/EG: Besluit van de Raad van 13 november 1998 aangenomen op basis van artikel J.4, lid 2, van het Verdrag betreffende de Europese Unie inzake het toezicht op de situatie in Kosovo Publicatieblad Nr. L 308 van 18/11/1998 blz. 0001 - 0002 BESLUIT VAN DE RAAD van 13 november 1998 aangenomen op basis van artikel J.4, lid 2, van het Verdrag betreffende de Europese Unie inzake het toezicht op de situatie in Kosovo (98/646/GBVB) DE RAAD VAN DE EUROPESE UNIE, Gelet op het Verdrag betreffende de Europese Unie, en in het bijzonder artikel J.4, lid 2, Gelet op verklaring (nr. 30) van de West-Europese Unie, die is opgenomen in de slotakte die bij de aanneming van het Verdrag is ondertekend, Overwegende dat de Raad op 26 oktober 1998 een verklaring over een alomvattende aanpak van Kosovo heeft aangenomen waarin onder andere de volledige steun van de Europese Unie wordt toegezegd voor de akkoorden die op 16 oktober 1998 te Belgrado zijn ondertekend door de Federale Republiek Joegoslavië en de OVSE en op 15 oktober 1998 door de FRJ en de NAVO, evenals volledige steun voor de OVSE en de verificatiemissie in Kosovo, en waarin de Europese Unie zich bereid verklaart bij te dragen aan de help voor vluchtelingen en ontheemden; Overwegende dat de hierboven omschreven actie van de Europese Unie een nauwkeurige kennis van de situatie ter plaatse in Kosovo vereist; dat een dergelijke kennis kan worden verkregen door een nauwkeurige bestudering van satellietbeelden; Overwegende dat één van de taken van het Satellietcentrum van de West-Europese Unie (WEU) is het leveren van informatie die voortkomt uit de nauwkeurige bestudering van satellietbeelden op het gebied van algemeen veiligheidstoezicht, in het bijzonder van algemeen toezicht op gebieden die voor de WEU van belang zijn op basis van een mandaat van de Raad, en op het gebied van verificatie van het Verdrag; Overwegende dat de Europese Unie derhalve een beroep dient te doen op de WEU, BESLUIT: Artikel 1 De Europese Unie verzoekt de WEU relevante informatie te verstrekken die dank zij het WEU Satellietcentrum beschikbaar is geworden betreffende: - de stand van de tenuitvoerlegging van de akkoorden die op 16 oktober 1998 te Belgrado zijn ondertekend door de FRJ en de OVSE en op 15 oktober 1998 door de FRJ en de NAVO en - de situatie van vluchtelingen en ontheemden en van de betrokken infrastructuur zodat de Europese Unie kan bijdragen aan het toezicht dat noodzakelijk is voor het algeheel welslagen van de verificatiemissie van de OVSE in Kosovo. Artikel 2 De WEU wordt van dit besluit in kennis gesteld overeenkomstig de conclusies van de Raad van 14 mei 1996 betreffende de toezending van documenten van de Europese Unie aan de WEU. Artikel 3 Dit besluit treedt in werking op de dag waarop het wordt aangenomen. Artikel 4 Die besluit wordt bekendgemaakt in het Publicatieblad. Gedaan te Brussel, 13 november 1998. Voor de Raad De Voorzitter J. FARNLEITNER Verklaring van Denemarken Overeenkomstig deel c) van het door de Europese Raad in Edinburgh op 11 en 12 december 1992 aangenomen besluit, neemt Denemarken niet deel aan de uitwerking en tenuitvoerlegging van besluiten en maatregelen die implicaties hebben op defensiegebied. De Deense regering heeft besloten dat Denemarken niet zal deelnemen aan het besluit van de Raad op basis van artikel J.4, lid 2, inzake het toezicht op de situatie in Kosovo. In overeenstemming met het besluit van Edinburgh zal Denemarken de ontwikkeling van nauwere samenwerking tussen lidstaten op dit gebied niet verhinderen. Bijgevolg belet bovengenoemd standpunt niet dat het besluit van de Raad wordt aangenomen.",
  "source": "EUR LEX"
}