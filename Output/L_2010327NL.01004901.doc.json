{
  "url": "http://www.w3.org/1999/xhtml\">",
  "content": "L_2010327NL.01004901.xml 11.12.2010 NL Publicatieblad van de Europese Unie L 327/49 BESLUIT 2010/766/GBVB VAN DE RAAD van 7 december 2010 houdende wijziging van Gemeenschappelijk Optreden 2008/851/GBVB inzake de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust DE RAAD VAN DE EUROPESE UNIE, Gezien het Verdrag betreffende de Europese Unie, en met name de artikelen 28 en 43, lid 2, Overwegende hetgeen volgt: (1) De Raad heeft op 10 november 2008 Gemeenschappelijk Optreden 2008/851/GBVB vastgesteld inzake de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust ( 1 ) . (2) De Raad heeft op 8 december 2009 en 30 juli 2010 respectievelijk Besluit 2009/907/GBVB ( 2 ) en Besluit 2010/437/GBVB ( 3 ) houdende wijziging van Gemeenschappelijk Optreden 2008/851/GBVB vastgesteld. (3) Piraterij en gewapende overvallen voor de Somalische kust blijven de scheepvaart in het gebied en met name de verstrekking van voedselhulp door het Wereldvoedselprogramma aan de Somalische bevolking bedreigen. (4) De Veiligheidsraad van de Verenigde Naties heeft op 23 november 2010 Resolutie 1950 (2010) vastgesteld. (5) De militaire operatie van de Europese Unie bedoeld in Gemeenschappelijk Optreden 2008/851/GBVB („de militaire operatie van de Europese Unie”) moet tot en met 12 december 2012 worden verlengd. (6) De definitie van personen die op grond van artikel 12 van Gemeenschappelijk Optreden 2008/851/GBVB kunnen worden overgedragen, moet worden verduidelijkt in overeenstemming met de bepalingen van het Zeerechtverdrag van de Verenigde Naties. (7) In het licht van de ervaringen tijdens de eerste twee jaar van de militaire operatie van de Europese Unie moet Gemeenschappelijk Optreden 2008/851/GBVB worden gewijzigd om het verzamelen van fysieke kenmerken en het doorzenden van bepaalde persoonsgegevens, zoals vingerafdrukken, van verdachten mogelijk te maken zodat zij gemakkelijker kunnen worden geïdentificeerd, opgespoord en eventueel vervolgd. Een en ander dient te geschieden overeenkomstig artikel 6 van het Verdrag betreffende de Europese Unie. (8) Om praktische redenen moet ook gerubriceerde informatie in het inzetgebied kunnen worden uitgewisseld. (9) Gemeenschappelijk Optreden 2008/851/GBVB moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Gemeenschappelijk Optreden 2008/851/GBVB wordt als volgt gewijzigd: 1) Artikel 2, punt e), wordt vervangen door: „e) kan, met het oog op de eventuele vervolging door de Staten die overeenkomstig artikel 12 bevoegd zijn, personen die ervan worden verdacht daden van piraterij of gewapende roofovervallen als bedoeld in de artikelen 101 en 103 van het Zeerechtverdrag van de Verenigde Naties te willen begaan, te begaan of te hebben begaan in de zone waar zij aanwezig is, aanhouden, gevangennemen en overdragen, en beslag leggen op de schepen van de piraten of gewapende roofovervallers, of op de schepen die zijn aangehouden na een daad van piraterij of gewapende roofoverval en die in handen van piraten of roofovervallers zijn, alsmede op de goederen aan boord;”. 2) Aan artikel 2 worden de volgende punten toegevoegd: „h) verzamelt, overeenkomstig het toepasselijke recht, kenmerkende, voor identificatie geschikte gegevens betreffende de in punt e) bedoelde personen, waaronder vingerafdrukken; i) zendt, ter verspreiding via de kanalen van de Internationale Organisatie van Criminele Politie (Interpol) en ter controle aan de hand van de Interpol-gegevensbanken, conform regelingen die moeten worden gesloten tussen de operationeel commandant van de Europese Unie en het hoofd van het nationale centrale bureau („NCB”) van Interpol in de lidstaat waar het hoofdkwartier is gevestigd, de volgende gegevens aan het NCB: — kenmerkende, voor identificatie geschikte persoonsgegevens betreffende de in punt e) bedoelde personen, waaronder vingerafdrukken, alsook de volgende nadere gegevens, met uitzondering van andere persoonsgegevens: achternaam, meisjesnaam, voornamen en eventuele bijnamen of valse namen; geboortedatum en -plaats, nationaliteit, geslacht, verblijfplaats, beroep en plaats waar de betrokkene zich ophoudt; rijbewijzen, identificatiedocumenten en paspoortgegevens. Deze persoonsgegevens worden na doorzending aan Interpol niet door Atalanta opgeslagen; — gegevens in verband met door dergelijke personen gebruikte uitrusting.”. 3) Artikel 12, lid 1, wordt vervangen door: „1.   Op basis van de aanvaarding door Somalië van de uitoefening van rechtsmacht door de lidstaten of derde Staten, enerzijds, en artikel 105 van het Zeerechtverdrag van de Verenigde Naties, anderzijds, worden met het oog op hun vervolging aangehouden en gevangengenomen personen die ervan worden verdacht daden van piraterij of gewapende overvallen als bedoeld in de artikelen 101 en 103 van het Zeerechtverdrag van de Verenigde Naties te willen begaan, te begaan of te hebben begaan in de territoriale wateren van Somalië of op volle zee, alsmede de goederen tot uitvoering van deze daden, — overgedragen aan de bevoegde autoriteiten van de lidstaat of de derde staat die deelneemt aan de operatie waarvan het schip dat tot gevangenneming is overgegaan, de vlag voert, of — indien die staat zijn rechtsmacht niet kan of wil uitoefenen, overgedragen aan een lidstaat of een derde staat die die rechtsmacht wil uitoefenen ten aanzien van de bovengenoemde personen of goederen.”. 4) Aan artikel 15 wordt het volgende lid toegevoegd: „3.   De HV wordt gemachtigd om aan de door de Verenigde Staten geleide coalitiezeemacht (Coalition Maritime Force — „CMF”), via haar hoofdkwartier, alsook aan derde, niet aan de CMF deelnemende staten en aan internationale organisaties die in het inzetgebied van de militaire operatie van de Europese Unie aanwezig zijn, gerubriceerde EU-informatie en gerubriceerde, voor de militaire operatie van de Europese Unie opgestelde documenten van het niveau RESTREINT Europese Unie op basis van wederkerigheid vrij te geven wanneer dit om operationele redenen op het terrein nodig is, zulks overeenkomstig de beveiligingsvoorschriften van de Raad en onder voorbehoud van regelingen tussen de HV en de bevoegde autoriteiten van bovengenoemde derden.”. 5) Artikel 16, lid 3, wordt vervangen door: „3.   De militaire operatie van de Europese Unie eindigt op 12 december 2012.”. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 7 december 2010. Voor de Raad De voorzitter D. REYNDERS ( 1 ) PB L 301 van 12.11.2008, blz. 33 . ( 2 ) PB L 322 van 9.12.2009, blz. 27 . ( 3 ) PB L 210 van 11.8.2010, blz. 33 .",
  "source": "EUR LEX"
}