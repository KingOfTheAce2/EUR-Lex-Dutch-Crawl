{
  "url": "http://www.w3.org/1999/xhtml\"><!--",
  "content": "L_2023159NL.01005101.xml 22.6.2023 NL Publicatieblad van de Europese Unie L 159/51 UITVOERINGSVERORDENING (EU) 2023/1201 VAN DE COMMISSIE van 21 juni 2023 betreffende gedetailleerde regelingen voor bepaalde procedures van de Commissie op grond van Verordening (EU) 2022/2065 van het Europees Parlement en de Raad (“digitaledienstenverordening”) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2022/2065 van het Europees Parlement en de Raad van 19 oktober 2022 betreffende een eengemaakte markt voor digitale diensten en tot wijziging van Richtlijn 2000/31/EG (digitaledienstenverordening) ( 1 ) , en met name artikel 83, eerste alinea, punten a), b) en c), Na alle belanghebbenden te hebben uitgenodigd hun opmerkingen te maken, Na raadpleging van het Comité inzake digitale diensten, Overwegende hetgeen volgt: (1) Verordening (EU) 2022/2065 verleent de Commissie de bevoegdheid om uitvoeringshandelingen vast te stellen met betrekking tot de praktische regelingen voor bepaalde aspecten van procedures in het kader van die verordening. Overeenkomstig het beginsel van behoorlijk bestuur en het rechtszekerheidsbeginsel moeten regels worden vastgesteld betreffende de bevoegdheden van de Commissie om inspecties uit te voeren op grond van artikel 69 van Verordening (EU) 2022/2065 en om de nodige toezichtsmaatregelen te nemen overeenkomstig artikel 72 van die verordening. Ook moeten regels worden vastgesteld voor de uitoefening, van het recht om te worden gehoord, door de adressaten van de voorlopige bevindingen van de Commissie, en voor de toegang tot het dossier van de Commissie als bedoeld in artikel 79 van Verordening (EU) 2022/2065. (2) In het kader van inspecties machtigt artikel 69, lid 2, punten f) en g), van Verordening (EU) 2022/2065 ambtenaren van de Commissie en andere door de Commissie gemachtigde begeleidende personen om een inspectie uit te voeren, een vertegenwoordiger of personeelslid van de aanbieder van het betrokken zeer grote onlineplatform of zeer grote onlinezoekmachine of, indien van toepassing, de andere betrokkenen als bedoeld in artikel 67, lid 1, van die verordening te verzoeken om toelichting bij feiten of documenten die verband houden met het voorwerp en het doel van de inspectie, en hun antwoorden vast te leggen. In dezelfde context van inspecties machtigt artikel 69, lid 2, punt g), van Verordening (EU) 2022/2065 ambtenaren van de Commissie en andere door de Commissie gemachtigde begeleidende personen om tot die vertegenwoordigers of personeelsleden vragen te richten over het onderwerp en het doel van de inspectie en om hun antwoorden vast te leggen. Overeenkomstig artikel 74, lid 2, punt c), van Verordening (EU) 2022/2065 kunnen geldboeten worden opgelegd aan deze aanbieders of deze personen wanneer zij nalaten binnen de door de Commissie gestelde termijn een door een vertegenwoordiger of personeelslid tijdens een inspectie gegeven onjuist, onvolledig of misleidend antwoord te corrigeren. Daarom moet aan deze aanbieders of deze personen een geregistreerde verklaring worden verstrekt van de gegeven toelichting en moet een procedure worden vastgesteld die hun de mogelijkheid biedt de gegeven toelichting te corrigeren, te wijzigen of aan te vullen, ook wanneer het gaat om vertegenwoordigers of personeelsleden die niet gemachtigd waren om de toelichting te verstrekken. Toelichtingen van een vertegenwoordiger of een personeelslid moeten in het dossier van de Commissie worden opgenomen zoals tijdens de inspectie is vastgelegd. (3) Overeenkomstig artikel 72 van Verordening (EU) 2022/2065 kan de Commissie de nodige maatregelen nemen om toezicht te houden op de doeltreffende uitvoering en naleving van die verordening. Daartoe moet de Commissie aanbieders van zeer grote onlineplatforms en zeer grote onlinezoekmachines kunnen gelasten toegang te verlenen tot en uitleg te geven over hun databanken en algoritmen, indien dit nodig is om de doeltreffende naleving van Verordening (EU) 2022/2065 te waarborgen. De toegang tot dergelijke databanken kan erin bestaan dat de Commissie dergelijke databanken kan doorzoeken door middel van zoekopdrachten, voor zover dat nodig is om toezicht te houden op de doeltreffende uitvoering en naleving van Verordening (EU) 2022/2065. Voor de toepassing van deze verordening moet de term databank worden geïnterpreteerd als relevante gegevensactiva waarover de aanbieder van het betrokken zeer grote onlineplatform of de betrokken zeer grote onlinezoekmachine beschikt, ongeacht of deze in één enkele databank toegankelijk zijn. Wanneer de Commissie deze toegang gelast met het oog op monitoring, moet zij ook technische interfaces kunnen specificeren die de toegang tot databanken en algoritmen kunnen vergemakkelijken, zoals applicatieprogramma-interfaces (API’s) of andere technische toegangsmiddelen, met inbegrip van realtimetoegang en/of middelen om toegang te krijgen tot grote hoeveelheden gegevens. In dit verband moet de Commissie van deze aanbieders ook kunnen verlangen dat zij de nodige documenten bewaren, onder de door de Commissie vastgestelde voorwaarden. Om ervoor te zorgen dat zij beschikt over de nodige kennis en deskundigheid bij de uitvoering van haar taken uit hoofde van Verordening (EU) 2022/2065, moet de Commissie externe deskundigen en controleurs kunnen benoemen die haar bijstaan bij de uitoefening van haar toezichthoudende taken. Deze deskundigen en controleurs moeten onafhankelijk zijn van de betrokken aanbieder en over de nodige deskundigheid en kennis beschikken om de Commissie bij te staan. Daartoe moeten voorschriften worden vastgesteld inzake de onafhankelijkheid en deskundigheid van deze deskundigen en controleurs. (4) Krachtens artikel 79, lid 1, van Verordening (EU) 2022/2065 moet de Commissie, alvorens een besluit overeenkomstig artikel 73, lid 1, artikel 74 of artikel 76 van die verordening vast te stellen, een aanbieder van een zeer groot onlineplatform of een zeer grote onlinezoekmachine of een andere persoon als bedoeld in artikel 67, lid 1, van Verordening 2022/2065 aan wie zij voorlopige bevindingen heeft meegedeeld, in de gelegenheid stellen te worden gehoord over die bevindingen en over de maatregelen die zij voornemens is te nemen in het licht van die bevindingen. Deze aanbieders en personen moeten hun standpunt schriftelijk kenbaar maken binnen een door de Commissie gestelde termijn, teneinde de efficiëntie en doeltreffendheid van de procedures enerzijds en de mogelijkheid om het recht om te worden gehoord uit te oefenen anderzijds met elkaar te verzoenen. De adressaat van de voorlopige bevindingen moet het recht hebben de relevante feiten beknopt uiteen te zetten en bewijsstukken aan te reiken. Om te zorgen voor eerlijke en efficiënte procedures, een doeltreffende en volledige handhaving van Verordening (EU) 2022/2065 en rechtszekerheid voor alle betrokkenen, moeten regels worden vastgesteld met betrekking tot het formaat en de maximale lengte van schriftelijke opmerkingen en het gebruik van talen. (5) Krachtens artikel 79, lid 4, van Verordening (EU) 2022/2065 moet de Commissie de bij haar procedure betrokken partijen toegang tot haar dossier verlenen. Terwijl de adressaat van de voorlopige bevindingen van de Commissie altijd de niet-vertrouwelijke versies van alle in de voorlopige bevindingen genoemde documenten moet verkrijgen, moet de Commissie per geval een besluit kunnen nemen over de passende procedure voor toegang tot verdere informatie in het dossier. Bij het verlenen van toegang tot het dossier moet zij de bescherming van bedrijfsgeheimen en andere vertrouwelijke informatie waarborgen. Zij moet personen die in de loop van de procedure informatie of documenten indienen of hebben ingediend, kunnen verzoeken zakengeheimen of andere vertrouwelijke informatie aan te wijzen. Alvorens deze informatie ter beschikking te stellen van de adressaat van haar voorlopige bevindingen, moet zij voor elk afzonderlijk document beoordelen of, met het oog op een doeltreffende uitoefening van het recht om te worden gehoord, de noodzaak om inzage te verlenen zwaarwegender is dan de schade die een dergelijke inzageverlening zou kunnen berokkenen aan de persoon die de informatie of documenten heeft ingediend, HEEFT DE VOLGENDE VERORDENING VASTGESTELD: HOOFDSTUK I TOEPASSINGSGEBIED Artikel 1 Onderwerp en toepassingsgebied Bij deze verordening worden voorschriften vastgesteld met betrekking tot de praktische regelingen voor: a) inspecties uit hoofde van artikel 69 van Verordening (EU) 2022/2065 en toezichtsmaatregelen uit hoofde van artikel 72 van die verordening; b) de uitoefening van het recht om te worden gehoord en de voorwaarden van openbaarmaking als bedoeld in artikel 79 van Verordening (EU) 2022/2065. HOOFDSTUK II INSPECTIES EN TOEZICHTSMAATREGELEN VAN DE COMMISSIE Artikel 2 Toelichting tijdens inspecties 1.   De overeenkomstig artikel 69, lid 2, punten f) en g), van Verordening (EU) 2022/2065 door de Commissie of de begeleidende personen gevraagde toelichting wordt alleen gegeven door gemachtigde vertegenwoordigers of personeelsleden van een aanbieder van een zeer groot onlineplatform, een aanbieder van zeer grote onlinezoekmachine of, indien van toepassing, andere personen als bedoeld in artikel 67, lid 1, van die verordening. De verstrekte toelichting kan door ambtenaren van de Commissie of begeleidende personen in welke vorm dan ook worden geregistreerd. 2.   Na de inspectie wordt een kopie van een overeenkomstig lid 1 verrichte registratie ter beschikking gesteld van de aanbieder van een zeer groot onlineplatform, de aanbieder van een zeer grote onlinezoekmachine of een andere bij die inspectie betrokken persoon als bedoeld in artikel 67, lid 1, van Verordening (EU) 2022/2065. 3.   In gevallen waarin een vertegenwoordiger of een personeelslid als bedoeld in lid 1 om toelichting is verzocht en deze heeft gegeven, maar die vertegenwoordiger of dat personeelslid niet gemachtigd was om namens de aanbieder of de betrokken persoon toelichting te geven, stelt de Commissie vast binnen welke termijn de betrokken dienstverlener of persoon de Commissie in kennis kan stellen van eventuele correcties, wijzigingen of aanvullingen op de toelichtingen van die vertegenwoordiger of dat personeelslid. De correctie, wijziging of aanvulling wordt bij de overeenkomstig lid 1 van dit artikel geregistreerde toelichting gevoegd. 4.   De mogelijkheid voor de aanbieder van een zeer groot onlineplatform, de aanbieder van een zeer grote onlinezoekmachine of, in voorkomend geval, andere personen als bedoeld in artikel 67, lid 1, van Verordening (EU) 2022/2065 om de Commissie in kennis te stellen van correcties, wijzigingen of aanvullende informatie met betrekking tot overeenkomstig lid 3 gegeven toelichtingen doet geen afbreuk aan de bevoegdheid van de Commissie om geldboeten en dwangsommen op te leggen overeenkomstig respectievelijk de artikelen 74 en 76 van Verordening (EU) 2022/2065. Artikel 3 Toezichtsmaatregelen 1.   Wanneer de Commissie een aanbieder van zeer groot onlineplatform of een zeer grote onlinezoekmachine overeenkomstig artikel 72, lid 1, van Verordening (EU) 2022/2065 gelast haar toegang te verlenen tot de databanken of algoritmische systemen van die aanbieder, kan zij specificeren met welke technische middelen of interfaces aanbieders van zeer grote onlineplatforms of zeer grote onlinezoekmachines dergelijke toegang moeten verlenen. 2.   Aanbieders van zeer grote onlineplatforms of zeer grote onlinezoekmachines die overeenkomstig artikel 72, lid 1, van Verordening (EU) 2022/2065 zijn gelast toegang te verlenen, doen dit tijdig en doeltreffend, zodat de Commissie toegang kan verkrijgen tot alle informatie in de betrokken databanken en alle informatie met betrekking tot het betrokken algoritme die nodig is om de uitvoering en naleving van Verordening (EU) 2022/2065 door de betrokken aanbieder te beoordelen. 3.   Aanbieders van zeer grote onlineplatforms of zeer grote onlinezoekmachines die overeenkomstig artikel 72, lid 1, van Verordening (EU) 2022/2065 zijn gelast toegang te verlenen, moeten voldoen aan de vereisten van artikel 7 van deze verordening. 4.   Wanneer de Commissie een aanbieder van een zeer groot onlineplatform of een zeer grote onlinezoekmachine overeenkomstig artikel 72, lid 1, van Verordening (EU) 2022/2065 verplicht alle documenten te bewaren die nodig zijn om de uitvoering en naleving van die verordening te beoordelen, stelt zij de voorwaarden voor de bewaring vast, met inbegrip van de termijn en het toepassingsgebied van de te bewaren documenten waarvoor de verplichting geldt. Die termijn kan indien nodig worden verlengd om de uitvoering en naleving van Verordening (EU) 2022/2065 te beoordelen. 5.   Wanneer zij overeenkomstig artikel 72, lid 2, van Verordening (EU) 2022/2065 externe deskundigen of controleurs aanstelt om haar bij te staan bij het toezicht op de doeltreffende uitvoering en naleving van de verordening door aanbieders van zeer grote onlineplatforms en zeer grote onlinezoekmachines, zorgt de Commissie ervoor dat die deskundigen en controleurs onafhankelijk zijn van de betrokken aanbieder en beschikken over bewezen deskundigheid en kennis op het gebied waarvoor zij de Commissie bijstaan. 6.   Om de onafhankelijkheid overeenkomstig lid 5 te waarborgen, houdt de Commissie bij de aanstelling van deskundigen of controleurs overeenkomstig dat lid rekening met het bestaan van gedeelde eigendom, governance, management, personeel of middelen van de betrokken externe deskundigen of controleurs en het bestaan van contractuele betrekkingen met de aanbieder van de betrokken zeer grote onlineplatforms of zeer grote onlinezoekmachines in de 24 maanden voorafgaand aan de door de Commissie uitgevoerde procedure. De aangestelde deskundige of controleur blijft gedurende de gehele termijn van aanstelling onafhankelijk. 7.   Om ervoor te zorgen dat de deskundigen en controleurs overeenkomstig lid 5 over de nodige deskundigheid en kennis beschikken, houdt de Commissie bij de aanstelling van een deskundige of controleur overeenkomstig dat lid rekening met de bewezen expertise van de deskundige op het gebied waarvoor hij de Commissie bijstaat, of met de bewezen technische bekwaamheid van de controleur om de controles te verrichten op het gebied waarvoor hij de Commissie bijstaat. HOOFDSTUK III RECHT OM TE WORDEN GEHOORD EN TOEGANG TOT HET DOSSIER Artikel 4 Schriftelijke opmerkingen over voorlopige bevindingen 1.   De adressaat van de voorlopige bevindingen die overeenkomstig artikel 73, lid 2, artikel 74, lid 3, en artikel 76 van Verordening (EU) 2022/2065 zijn meegedeeld, kan de Commissie binnen een door haar gestelde termijn beknopt en in overeenstemming met de in de bijlage bij deze verordening voorgeschreven vorm en lengte voor documenten schriftelijk in kennis stellen van zijn standpunt over die bevindingen en over de maatregelen die de Commissie voornemens is te nemen in het licht van die bevindingen, en bewijsmateriaal ter staving daarvan verstrekken. De Commissie is niet verplicht rekening te houden met schriftelijke opmerkingen die zij na het verstrijken van die termijn ontvangt. 2.   De overeenkomstig lid 1 bij de Commissie ingediende informatie moet correct, volledig en niet misleidend zijn. De informatie wordt op een duidelijke, goed gestructureerde en begrijpelijke wijze gepresenteerd. 3.   De in lid 1 bedoelde schriftelijke opmerkingen worden opgesteld in een van de officiële talen van de Unie. Bewijsstukken worden ingediend in hun oorspronkelijke taal en gaan, indien de oorspronkelijke taal niet een van de officiële talen van de Unie is, vergezeld van een getrouwe vertaling in een officiële taal van de Unie. 4.   De in lid 1 bedoelde schriftelijke opmerkingen moeten in overeenstemming zijn met de in de bijlage bij deze verordening vastgestelde formaten en maximumaantal bladzijden. De Commissie kan, op met redenen omkleed verzoek, een adressaat van voorlopige bevindingen toestaan dat maximumaantal bladzijden te overschrijden indien en voor zover de adressaat aantoont dat het objectief onmogelijk of uiterst moeilijk is om bijzonder complexe juridische of feitelijke kwesties binnen het maximumaantal bladzijden te behandelen. 5.   Documenten, databanken of andere informatie worden bij de Commissie ingediend overeenkomstig artikel 7 van deze verordening. 6.   Overeenkomstig lid 1 bij de Commissie ingediende informatie gaat vergezeld van een schriftelijk bewijs dat de personen die deze informatie verstrekken, gemachtigd zijn om namens de adressaat van de betrokken voorlopige bevindingen op te treden. 7.   De Commissie bevestigt de ontvangst van de overeenkomstig lid 1 ingediende informatie onverwijld en schriftelijk aan de adressaat van de betrokken voorlopige bevindingen of aan zijn vertegenwoordigers. Artikel 5 Toegang tot het dossier 1.   Op verzoek verleent de Commissie toegang tot het dossier aan de adressaat van de voorlopige bevindingen die zijn meegedeeld overeenkomstig artikel 73, lid 2, artikel 74, lid 3, of artikel 76 van Verordening (EU) 2022/2065. Toegang tot het dossier wordt niet verleend vóór de kennisgeving van de voorlopige bevindingen. 2.   Bij het verlenen van toegang tot het dossier verstrekt de Commissie de adressaat alle in de voorlopige bevindingen genoemde documenten, onder voorbehoud van weglatingen op grond van artikel 6 ter bescherming van bedrijfsgeheimen of andere vertrouwelijke informatie. 3.   Onverminderd lid 4 verleent de Commissie ook toegang tot alle documenten in haar dossier, zonder enige weglating, onder de voorwaarden van openbaarmaking die zij in een besluit vaststelt. De voorwaarden van openbaarmaking worden vastgesteld overeenkomstig het volgende: a) toegang tot documenten wordt slechts verleend aan een beperkt aantal gespecificeerde externe juridische en economische adviseurs en externe technische deskundigen die door de adressaat in dienst worden genomen en van wie de namen vooraf aan de Commissie worden meegedeeld; b) de gespecificeerde externe juridische en economische adviseurs en externe technische deskundigen moeten ondernemingen of werknemers van ondernemingen zijn of zich bevinden in een situatie die vergelijkbaar is met die van werknemers van ondernemingen. Zij zijn allemaal gebonden aan de voorwaarden van openbaarmaking; c) personen op de lijst van gespecificeerde externe juridische en economische adviseurs en technische deskundigen hebben op de datum van het besluit van de Commissie inzake de voorwaarden van openbaarmaking geen arbeidsrelatie met de adressaat en bevinden zich niet in een situatie die vergelijkbaar is met die van een werknemer van de adressaat. Indien gespecificeerde externe juridische of economische adviseurs of externe technische deskundigen vervolgens tijdens het onderzoek of in de drie jaar na afloop van het onderzoek van de Commissie een dergelijke relatie aangaan met de adressaat of met andere ondernemingen die actief zijn op dezelfde markten als de adressaat, stellen de gespecificeerde externe juridische of economische adviseurs of externe technische deskundigen de Commissie onverwijld in kennis van de voorwaarden van die relatie. De gespecificeerde externe juridische of economische adviseurs of externe technische deskundigen in kwestie bieden de Commissie ook de garantie dat zij geen toegang meer hebben tot de informatie of de documenten in het dossier waartoe zij overeenkomstig punt a) toegang hebben verkregen en die door de Commissie niet ter beschikking van de adressaat zijn gesteld. Zij bieden de Commissie ook de garantie dat zij zullen blijven voldoen aan de in punt d) van dit lid bedoelde vereisten; d) gespecificeerde externe juridische en economische adviseurs en externe technische deskundigen maken de verstrekte documenten of de inhoud ervan niet bekend aan natuurlijke of rechtspersonen die de voorwaarden van openbaarmaking niet hebben ondertekend, en gebruiken geen van de verstrekte documenten of de inhoud ervan voor andere doeleinden dan voor de in artikel 5, lid 9, genoemde doeleinden; e) in de voorwaarden van openbaarmaking specificeert de Commissie de technische middelen voor de openbaarmaking alsook de duur ervan. Inzage kan elektronisch worden verleend of (voor sommige of alle documenten) in de gebouwen van de Commissie. 4.   In uitzonderlijke omstandigheden kan de Commissie besluiten geen toegang te verlenen tot bepaalde documenten of toegang te verlenen tot documenten waaruit bepaalde gegevens zijn weggelaten, overeenkomstig de voorwaarden van openbaarmaking als bedoeld in lid 3, indien zij vaststelt dat de schade welke de partij die de betrokken documenten heeft ingediend, waarschijnlijk zou lijden als gevolg van inzage volgens de voorwaarden van openbaarmaking, per saldo zwaarwegender zou zijn dan het belang van openbaarmaking van het volledige document met het oog op de uitoefening van het recht om te worden gehoord. 5.   Overeenkomstig artikel 79, lid 4, van Verordening (EU) 2022/2065 geldt het recht van toegang tot het dossier van de Commissie niet voor interne documenten van de Commissie of van de bevoegde autoriteiten van de lidstaten. Correspondentie tussen de Commissie en andere overheidsinstanties, waaronder andere instellingen van de EU of van derde landen, en andere soorten gevoelige documenten kunnen eveneens aan soortgelijke bescherming worden onderworpen. 6.   De in lid 3 bedoelde gespecificeerde externe juridische en economische adviseurs en externe technische deskundigen kunnen, binnen een week nadat zij toegang hebben verkregen volgens de voorwaarden van openbaarmaking, de Commissie bij een met redenen omkleed verzoek verzoeken om toegang tot een niet-vertrouwelijke versie van elk document in het dossier van de Commissie dat nog niet overeenkomstig lid 2 aan de adressaat is verstrekt, teneinde deze niet-vertrouwelijke versie ter beschikking te stellen van de adressaat, of om uitbreiding van de voorwaarden van openbaarmaking tot bijkomende gespecificeerde externe juridische en economische adviseurs of externe technische deskundigen. Deze bijkomende toegang kan slechts bij wijze van uitzondering worden verleend, mits deze onontbeerlijk is voor een goede uitoefening van het recht van de adressaat om te worden gehoord. 7.   Voor de toepassing van leden 4, 5 en 6 kan de Commissie van de partij die de betrokken documenten heeft ingediend, verlangen dat zij overeenkomstig artikel 6 een niet-vertrouwelijke versie verstrekt. 8.   Indien zij van oordeel is dat een verzoek uit hoofde van lid 6 gegrond is om te waarborgen dat de adressaat zijn recht om te worden gehoord doeltreffend kan uitoefenen, verzoekt de Commissie de partij die de betrokken documenten heeft ingediend, ermee in te stemmen dat een niet-vertrouwelijke versie ter beschikking van de adressaat wordt gesteld of dat de voorwaarden van openbaarmaking uitsluitend met betrekking tot de betrokken documenten worden uitgebreid tot bepaalde personen of ondernemingen. 9.   Indien de partij die de betrokken documenten heeft ingediend, hier niet mee instemt, stelt de Commissie een besluit vast waarin de voorwaarden van openbaarmaking van de betrokken documenten worden bepaald. 10.   Documenten die zijn verkregen als gevolg van op grond van dit artikel verleende toegang tot het dossier, worden uitsluitend gebruikt voor de betrokken procedures in het kader waarvan toegang tot die documenten is verleend, of voor gerechtelijke of administratieve procedures inzake de toepassing van Verordening (EU) 2022/2065 in verband met die procedures. 11.   De Commissie kan tijdens de procedure te allen tijde in plaats van toegang tot het dossier overeenkomstig lid 3, of in combinatie daarmee, toegang verlenen tot sommige of alle documenten met weglatingen overeenkomstig artikel 6, lid 3, om onevenredige vertragingen of administratieve lasten te voorkomen. HOOFDSTUK IV ALGEMENE EN SLOTBEPALINGEN Artikel 6 Aanwijzing en bescherming van vertrouwelijke gegevens 1.   Tenzij anders bepaald in Verordening (EU) 2022/2065 of artikel 5 van deze verordening, worden door de Commissie verzamelde of verkregen inlichtingen of documenten door haar niet openbaar of toegankelijk gemaakt, voor zover deze bedrijfsgeheimen of andere vertrouwelijke informatie van een natuurlijke of rechtspersoon bevatten. 2.   Wanneer zij documenten in beslag neemt of tijdens inspecties overeenkomstig artikel 69 van Verordening (EU) 2022/2065 vrijwillige toegang tot documenten verkrijgt of anderszins documenten of toegang tot informatie verkrijgt overeenkomstig artikel 72 van Verordening (EU) 2022/2065, stelt de Commissie de betrokken zeer grote onlineplatforms of zeer grote onlinezoekmachines of, indien van toepassing, andere betrokken natuurlijke of rechtspersonen als bedoeld in artikel 67, lid 1, van Verordening (EU) 2022/2065 ervan in kennis dat toegang tot die informatie kan worden verleend op grond van artikel 5 van deze verordening. Wanneer zeer grote onlineplatforms of zeer grote onlinezoekmachines of, indien van toepassing, een andere betrokken natuurlijke of rechtspersoon de Commissie vrijwillig informatie verstrekken uit hoofde van Verordening (EU) 2022/2065 of deze verordening, komen zij in elk geval overeen dat toegang tot die informatie kan worden verleend op grond van artikel 5 van deze verordening. 3.   Onverminderd lid 2 kan de Commissie van zeer grote onlineplatforms of zeer grote onlinezoekmachines of, in voorkomend geval, andere betrokken natuurlijke of rechtspersonen die documenten in haar dossier hebben opgesteld, verlangen dat zij de documenten, verklaringen of delen daarvan aanwijzen die volgens hen zakengeheimen of andere vertrouwelijke informatie bevatten, en de natuurlijke en rechtspersonen aanduiden ten aanzien van wie die informatie als vertrouwelijk wordt beschouwd. De Commissie kan voor de betrokken zeer grote onlineplatforms of zeer grote onlinezoekmachines of, in voorkomend geval, andere betrokken natuurlijke of rechtspersonen als bedoeld in artikel 67, lid 1, van Verordening (EU) 2022/2065, ook een termijn vaststellen om aan te wijzen welk deel van een besluit van de Commissie volgens hen zakengeheimen of andere vertrouwelijke informatie bevat. 4.   De Commissie kan voor de aanbieder van zeer grote onlineplatforms of zeer grote onlinezoekmachines of, in voorkomend geval, de betrokken natuurlijke of rechtspersonen als bedoeld in artikel 67, lid 1, van Verordening (EU) 2022/2065 een termijn vaststellen om: a) hun beweringen inzake bedrijfsgeheimen en andere vertrouwelijke informatie voor elk afzonderlijk document en elke afzonderlijke databank of deel van documenten en databanken te motiveren; b) de Commissie een niet-vertrouwelijke versie te verstrekken van de documenten en databanken waaruit de bedrijfsgeheimen en andere vertrouwelijke informatie op duidelijke en begrijpelijke wijze zijn weggelaten; c) een beknopte, niet-vertrouwelijke en duidelijke beschrijving van elk stuk weggelaten informatie te verstrekken. 5.   Indien aanbieders van zeer grote onlineplatforms of zeer grote onlinezoekmachines of, in voorkomend geval, de betrokken natuurlijke of rechtspersonen als bedoeld in artikel 67, lid 1, van Verordening (EU) 2022/2065, de leden 2 en 3 niet naleven, kan de Commissie oordelen dat de betrokken informatie geen bedrijfsgeheimen of andere vertrouwelijke informatie bevat. 6.   Indien de Commissie vaststelt dat bepaalde informatie waarvoor door aanbieders van zeer grote onlineplatforms of zeer grote onlinezoekmachines of, in voorkomend geval, de betrokken natuurlijke of rechtspersonen als bedoeld in artikel 67, lid 1, van Verordening (EU) 2022/2065, om vertrouwelijkheid wordt verzocht, openbaar mag worden gemaakt, hetzij omdat deze informatie geen bedrijfsgeheimen of andere vertrouwelijke informatie vormt, hetzij omdat er een hoger belang is bij de openbaarmaking ervan, stelt zij de betrokken aanbieders of natuurlijke of rechtspersonen ervan in kennis dat zij voornemens is deze informatie openbaar te maken, tenzij zij binnen een week bezwaren daartegen ontvangt. Indien de betrokken aanbieders of natuurlijke of rechtspersonen bezwaar maken, kan de Commissie een met redenen omkleed besluit vaststellen met vermelding van de datum waarna de informatie openbaar zal worden gemaakt. Dit mag niet eerder geschieden dan één week na de datum van kennisgeving. Het besluit wordt ter kennis gebracht van de betrokken aanbieders of natuurlijke of rechtspersonen. Artikel 7 Bezorging en ontvangst van de documenten 1.   De bezorging van documenten, databanken of andere informatie aan en door de Commissie op grond van de artikelen 2, 3 en 4 van deze verordening geschiedt langs digitale weg. Technische specificaties betreffende de wijze van bezorging en ondertekening kunnen door de Commissie worden verstrekt en gepubliceerd en regelmatig worden bijgewerkt. 2.   Langs digitale weg bezorgde documenten worden ondertekend met ten minste één gekwalificeerde elektronische handtekening overeenkomstig de vereisten van Verordening (EU) nr. 910/2014 van het Europees Parlement en de Raad ( 2 ) . 3.   Langs digitale weg aan de Commissie bezorgde documenten worden geacht te zijn ontvangen op de dag waarop zij een ontvangstbevestiging heeft verzonden. 4.   Voor realtime- of bijna-realtime-informatie die bijvoorbeeld via applicatieprogramma-interfaces of andere gelijkwaardige middelen wordt gedeeld, stelt de Commissie de methode en de duur van die uitwisseling van informatie vast. 5.   Langs digitale weg aan de Commissie bezorgde documenten, databanken en andere informatie worden geacht niet te zijn ontvangen indien zich een van de volgende omstandigheden voordoet: a) het document is onbruikbaar, of delen daarvan; b) het document bevat virussen, malware of andere bedreigingen; c) het document bevat een elektronische handtekening waarvan de geldigheid niet door de Commissie kan worden geverifieerd. 6.   De Commissie stelt de afzender er onverwijld van in kennis indien zich een van de in lid 5 bedoelde omstandigheden voordoet, en geeft hem de mogelijkheid om binnen een redelijke termijn zijn standpunt kenbaar te maken en de situatie recht te zetten. 7.   In afwijking van lid 1 mogen documenten in uitzonderlijke omstandigheden waarin digitale bezorging onmogelijk of uiterst moeilijk is, per aangetekende post aan de Commissie worden bezorgd. Deze documenten worden geacht door de Commissie te zijn ontvangen op de dag waarop zij zijn bezorgd op het adres van de verantwoordelijke dienst zoals vermeld op de website van de Commissie. 8.   In afwijking van lid 1 mogen documenten in uitzonderlijke omstandigheden waarin bezorging zowel langs digitale weg als per aangetekende post onmogelijk of uiterst moeilijk is, persoonlijk aan de Commissie worden bezorgd. Deze documenten worden geacht te zijn ontvangen op de dag waarop zij zijn bezorgd op het adres van de verantwoordelijke dienst zoals vermeld op de website van de Commissie. De Commissie bevestigt de bezorging in een ontvangstbevestiging. Artikel 8 Inwerkingtreding Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 juni 2023. Voor de Commissie De voorzitter Ursula VON DER LEYEN ( 1 ) PB L 277 van 27.10.2022, blz. 1 . ( 2 ) Verordening (EU) nr. 910/2014 van het Europees Parlement en de Raad van 23 juli 2014 betreffende elektronische identificatie en vertrouwensdiensten voor elektronische transacties in de interne markt en tot intrekking van Richtlijn 1999/93/EG ( PB L 257 van 28.8.2014, blz. 73 ). BIJLAGE Formaat en lengte van de overeenkomstig artikel 4 ingediende opmerkingen De overeenkomstig artikel 4 van deze verordening bij de Commissie ingediende schriftelijke opmerkingen worden overgelegd in een formaat dat de Commissie in staat stelt ze elektronisch te verwerken en met name de digitalisering en tekenherkenning ervan mogelijk te maken. Hiertoe moet aan de volgende eisen worden voldaan: a) de tekst, op A4-formaat, is gemakkelijk leesbaar en mag slechts op één zijde van het blad worden geschreven; b) in papieren vorm overgelegde documenten worden bijeengehouden met middelen die gemakkelijk kunnen worden verwijderd (zij mogen niet worden ingebonden of met andere permanente middelen zoals lijm, nietjes enz. worden bijeengehouden); c) de tekst is geschreven in een courant lettertype (zoals Times New Roman, Courier of Arial) met een grootte van ten minste 12 punten in de tekst en 10 punten in de voetnoten, met regelafstand 1 en boven, onder, links en rechts van de pagina marges van ten minste 2,5 cm (maximaal 4 700 tekens per bladzijde); d) de bladzijden en alinea’s van elk document worden opeenvolgend genummerd. Overeenkomstig artikel 4 van deze verordening bij de Commissie ingediende schriftelijke opmerkingen mogen niet langer zijn dan 50 bladzijden. De toepasselijke paginalimieten gelden niet voor bijlagen bij de opmerkingen, op voorwaarde dat die bijlagen louter als bewijs- en hulpmiddel dienen en evenredig zijn wat betreft aantal en lengte.",
  "source": "EUR LEX"
}