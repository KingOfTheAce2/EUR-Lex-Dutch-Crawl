{
  "url": "http://www.w3.org/1999/xhtml\">",
  "content": "L_2019241NL.01000801.xml 19.9.2019 NL Publicatieblad van de Europese Unie L 241/8 BESLUIT (EU) 2019/1565 VAN DE COMMISSIE van 4 september 2019 over het voorgestelde burgerinitiatief “Actions on Climate Emergency” (klimaatcrisismaatregelen) (Kennisgeving geschied onder nummer C(2019) 6388) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 211/2011 van het Europees Parlement en de Raad van 16 februari 2011 over het burgerinitiatief ( 1 ) , en met name artikel 4, Overwegende hetgeen volgt: (1) Het onderwerp van het voorgestelde burgerinitiatief “Actions on Climate Emergency” (klimaatcrisismaatregelen) wordt als volgt omschreven: “Wij roepen de Europese Commissie op tot versterking van de maatregelen om de klimaatcrisis tegen te gaan in naleving van de opwarmingslimiet van 1,5 °C. Dit betekent dat er ambitieuzere klimaatdoelen moeten worden gesteld en dat er meer financiële steun voor klimaatmaatregelen moet komen.” (2) De doelstellingen van het voorgestelde burgerinitiatief worden als volgt omschreven: “De EU moet zijn doelstellingen (NDC, nationaal bepaalde bijdrage) overeenkomstig de Overeenkomst van Parijs aanpassen door een vermindering van 80 % van de uitstoot van broeikasgassen tegen 2030 na te streven om tegen 2035 netto op 0 uit te komen, en de Europese klimaatwetgeving dienovereenkomstig aanpassen. Er moet een EU-koolstofaanpassing aan de grens worden ingevoerd. Er mogen geen vrijhandelsovereenkomsten worden gesloten met partnerlanden die zich niet houden aan een traject dat volgens de Climate Action Tracker overeenkomt met 1,5 °C. De EU moet voor de leerplannen van alle lidstaten gratis leermiddelen ontwikkelen over de gevolgen van klimaatverandering.” (3) Het Verdrag betreffende de Europese Unie (VEU) geeft meer inhoud aan het burgerschap van de Unie en verbetert de democratische werking van de Unie door onder meer te bepalen dat iedere burger het recht heeft aan het democratisch bestel van de Unie deel te nemen door middel van een Europees burgerinitiatief. (4) De procedures en voorwaarden voor het burgerinitiatief moeten duidelijk, eenvoudig, gebruiksvriendelijk en evenredig met de aard van het burgerinitiatief zijn, om burgerparticipatie aan te moedigen en de Unie toegankelijker te maken. (5) De Commissie heeft de bevoegdheid om voorstellen voor rechtshandelingen van de Unie ter uitvoering van de Verdragen in te dienen over de volgende aangelegenheden: — voor het bereiken van de doelstellingen op het gebied van behoud, bescherming en verbetering van de kwaliteit van het milieu en de bevordering op internationaal vlak van maatregelen om het hoofd te bieden aan regionale of mondiale milieuproblemen, in het bijzonder de bestrijding van klimaatverandering, uit hoofde van artikel 192, leden 1 en 2, in samenhang met artikel 191, lid 1, eerste en vierde streepje, van het Verdrag betreffende de werking van de Europese Unie (VWEU); — voor de tenuitvoerlegging van de gemeenschappelijke handelspolitiek, uit hoofde van artikel 207 VWEU. (6) Om deze redenen valt het voorgestelde burgerinitiatief niet zichtbaar buiten het kader van de bevoegdheden van de Commissie om een voorstel in te dienen voor een rechtshandeling van de Unie ter uitvoering van de Verdragen, als bedoeld in artikel 4, lid 2, onder b), van de verordening. (7) Bovendien is een burgercomité gevormd en zijn contactpersonen aangewezen overeenkomstig artikel 3, lid 2, van de verordening, en levert het voorgestelde burgerinitiatief geen misbruik op, is het niet lichtzinnig of ergerlijk en druist het niet duidelijk in tegen de in artikel 2 VEU vastgelegde waarden van de Unie. (8) Het voorgestelde burgerinitiatief “Actions on Climate Emergency” (klimaatcrisismaatregelen) moet daarom worden geregistreerd, HEEFT HET VOLGENDE BESLUIT VASTGESTELD: Artikel 1 Het voorgestelde burgerinitiatief “Actions on Climate Emergency” (klimaatcrisismaatregelen) wordt hierbij geregistreerd. Artikel 2 Dit besluit treedt in werking op 23 september 2019. Artikel 3 Dit besluit is gericht tot de organisatoren (leden van het burgercomité) van het voorgestelde burgerinitiatief “Actions on Climate Emergency” (klimaatcrisismaatregelen), vertegenwoordigd door de heer Thomas EITZENBERGER en mevrouw Astrid Cecilie BUDOLFSEN, die als contactpersonen optreden. Gedaan te Brussel, 4 september 2019 Voor de Commissie Frans TIMMERMANS Eerste vicevoorzitter ( 1 ) PB L 65 van 11.3.2011, blz. 1 .",
  "source": "EUR LEX"
}