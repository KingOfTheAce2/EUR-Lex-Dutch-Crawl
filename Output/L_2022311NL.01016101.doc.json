{
  "url": "http://www.w3.org/1999/xhtml\"><!--",
  "content": "L_2022311NL.01016101.xml 2.12.2022 NL Publicatieblad van de Europese Unie L 311/161 BESLUIT (GBVB) 2022/2356 VAN DE RAAD van 1 december 2022 betreffende een steunmaatregel in het kader van de Europese Vredesfaciliteit ter ondersteuning van de Libanese strijdkrachten DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, en artikel 41, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Bij Besluit (GBVB) 2021/509 van de Raad ( 1 ) is de Europese Vredesfaciliteit (European Peace Facility — EPF) opgericht voor de financiering door de lidstaten van acties van de Unie uit hoofde van het gemeenschappelijk buitenlands en veiligheidsbeleid die tot doel hebben de vrede te handhaven, conflicten te voorkomen en de internationale veiligheid te versterken overeenkomstig artikel 21, lid 2, punt c), van het Verdrag. De faciliteit moet meer in het bijzonder op grond van artikel 1, lid 2, van Besluit (GBVB) 2021/509 steunmaatregelen financieren zoals acties ter versterking van de capaciteiten op militair en defensiegebied van derde staten en regionale en internationale organisaties. (2) De nationale veiligheid en stabiliteit van Libanon zijn van cruciaal belang voor de Unie en voor de internationale gemeenschap. Om hieraan bij te dragen, zijn er grote inspanningen geleverd om Libanon, en met name de Libanese strijdkrachten, te steunen. (3) Resolutie 1701 van de Veiligheidsraad van de Verenigde Naties (VN-Veiligheidsraad) heeft de interimvredesmacht van de Verenigde Naties in Libanon (UNIFIL) opgezet voor de ondersteuning van de Libanese strijdkrachten bij het bewaren van de vrede en het handhaven van de stabiliteit in Zuid-Libanon. De Unie bevestigt haar steun aan UNIFIL, waaraan verschillende lidstaten grote bijdragen leveren. De VN-Veiligheidsraad verzocht de internationale gemeenschap ook om de Libanese strijdkrachten te steunen bij het waarborgen van de nationale veiligheid en stabiliteit van Libanon. (4) Op 25 oktober 2022 ontving de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) een verzoek aan de Unie om de Libanese strijdkrachten te steunen. (5) De steunmaatregelen moeten worden uitgevoerd met inachtneming van de beginselen en vereisten van Besluit (GBVB) 2021/509, in het bijzonder overeenkomstig Gemeenschappelijk Standpunt 2008/944/GBVB van de Raad, en in overeenstemming met de voorschriften voor de uitvoering van in het kader van de Europese Vredesfaciliteit ( 2 ) gefinancierde ontvangsten en uitgaven. (6) De Raad bevestigt vastbesloten te zijn de mensenrechten, de fundamentele vrijheden en de democratische beginselen te beschermen, te bevorderen en na te leven, de rechtsstaat te versterken en goed bestuur te bevorderen in overeenstemming met het Handvest van de Verenigde Naties, de Universele Verklaring van de Rechten van de Mens en het internationaal recht, met name het internationaal recht inzake de mensenrechten en het internationaal humanitair recht, HEEFT HET VOLGENDE BESLUIT VASTGESTELD: Artikel 1 Instelling, doelstellingen, reikwijdte en duur 1.   Bij dit besluit wordt een steunmaatregel ten gunste van Libanon (de “begunstigde”) ingesteld, die wordt gefinancierd uit hoofde van de Europese Vredesfaciliteit (de “steunmaatregel”). 2.   Het doel van de steunmaatregel is het versterken van de vermogens en de veerkracht van de Libanese strijdkrachten om de nationale veiligheid en stabiliteit van Libanon te waarborgen door hun militaire medische capaciteiten te versterken en uitrusting ter beschikking te stellen van hun operationele personeel. 3.   Ter verwezenlijking van het in lid 2 vermelde doel worden met de steunmaatregel de volgende soorten niet-dodelijke uitrusting gefinancierd: a) medische uitrusting ter ondersteuning van de militaire medische diensten (centrale en regionale centra); b) individuele uitrusting voor de logistieke brigade. 4.   De looptijd van de steunmaatregel bedraagt 36 maanden vanaf de datum van sluiting van het eerste contract door de beheerder voor steunmaatregelen, die optreedt als ordonnateur, overeenkomstig artikel 32, lid 2, punt a), van Besluit (GBVB) 2021/509, ook in het kader van de administratieve regelingen overeenkomstig artikel 37 van datzelfde besluit. 5.   Het contract voor de uitvoering van de steunmaatregel wordt niet eerder gesloten dan na de goedkeuring van een wijziging van de EPF-uitvoeringsvoorschriften door het comité van de faciliteit. Artikel 2 Financiële regelingen 1.   Het financiële referentiebedrag ter dekking van de uitgaven in verband met de steunmaatregel bedraagt 6 000 000 EUR. 2.   De uitgaven worden beheerd overeenkomstig Besluit (GBVB) 2021/509 en de voorschriften voor de uitvoering van de ontvangsten en uitgaven die worden gefinancierd in het kader van de Europese Vredesfaciliteit. Artikel 3 Regelingen met de begunstigde 1.   De hoge vertegenwoordiger treft de nodige regelingen met de begunstigde om ervoor te zorgen dat deze de bij dit besluit vastgestelde vereisten en voorwaarden naleeft, als voorwaarde voor het verlenen van steun in het kader van de steunmaatregel. 2.   De in lid 1 bedoelde regelingen omvatten bepalingen die de begunstigde ertoe verplichten ervoor te zorgen dat: a) de met deze steunmaatregel ondersteunde eenheden van de Libanese strijdkrachten het toepasselijk internationaal recht naleven, met name het internationaal recht inzake de mensenrechten en het internationaal humanitair recht; b) de in het kader van de steunmaatregel verstrekte activa goed en efficiënt worden ingezet voor de doeleinden waarvoor zij zijn verstrekt; c) de in het kader van de steunmaatregel verstrekte activa voldoende worden onderhouden, zodat deze gedurende hun gehele levensduur bruikbaar en operationeel beschikbaar blijven; d) in het kader van de steunmaatregel verstrekte activa aan het einde van hun levenscyclus niet verloren gaan of zonder toestemming van het bij Besluit (GBVB) 2021/509 ingestelde comité van de faciliteit overgedragen worden aan andere personen of entiteiten dan die welke in die regelingen staan vermeld. 3.   De in lid 1 bedoelde regelingen bevatten tevens bepalingen inzake opschorting en beëindiging van de steun in het kader van de steunmaatregel indien blijkt dat de begunstigde de in lid 2 vervatte verplichtingen niet nakomt. Artikel 4 Uitvoering 1.   De hoge vertegenwoordiger is verantwoordelijk voor het waarborgen van de uitvoering van dit besluit overeenkomstig Besluit (GBVB) 2021/509 en overeenkomstig de voorschriften voor de uitvoering van de ontvangsten en uitgaven die in het kader van de Europese Vredesfaciliteit worden gefinancierd, in overeenstemming met het geïntegreerd methodisch kader voor de beoordeling en vaststelling van de vereiste maatregelen en controles voor steunmaatregelen in het kader van de faciliteit. 2.   De in artikel 1, lid 3, bedoelde activiteiten worden uitgevoerd door de beheerder voor steunmaatregelen, onder meer door middel van administratieve regelingen overeenkomstig artikel 37 van Besluit (GBVB) 2021/509. Artikel 5 Toezicht, controle en evaluatie 1.   De hoge vertegenwoordiger ziet erop toe dat de begunstigde de in artikel 3 vastgestelde verplichtingen nakomt. Dit toezicht verschaft kennis over de context van en het risico op niet-nakoming van de in artikel 3 vastgestelde verplichtingen en draagt bij aan de voorkoming van zulke gevallen, en ook van schendingen van het internationaal recht inzake de mensenrechten en het internationaal humanitair recht door de in het kader van de steunmaatregel ondersteunde eenheden van de Libanese strijdkrachten. 2.   Na verzending worden de uitrusting en benodigdheden als volgt geverifieerd: a) leveringsbevestiging, waarbij de leveringscertificaten door de eindgebruiker (de strijdkrachten) worden ondertekend op het moment van eigendomsoverdracht; b) verslaglegging over de inventaris, waarbij de begunstigde jaarlijks verslag uitbrengt over de inventaris van de aangewezen artikelen totdat het Politiek en Veiligheidscomité (PVC) dergelijke verslaglegging niet langer nodig acht; c) controle ter plaatse, waarbij de begunstigde de hoge vertegenwoordiger op diens verzoek toegang moet verlenen om ter plaatse controles uit te voeren. 3.   Na voltooiing van de steunmaatregel maakt de hoge vertegenwoordiger een eindevaluatie om te beoordelen of de steunmaatregel heeft bijgedragen aan het halen van de in artikel 1, lid 2, vermelde doelstellingen. Artikel 6 Verslaglegging Gedurende de uitvoeringsperiode brengt de hoge vertegenwoordiger overeenkomstig artikel 63 van Besluit (GBVB) 2021/509 halfjaarlijks verslag uit aan het PVC over de uitvoering van de steunmaatregel. De beheerder voor steunmaatregelen brengt het bij Besluit (GBVB) 2021/509 ingestelde comité van de faciliteit overeenkomstig artikel 38 van dat besluit regelmatig op de hoogte van de uitvoering van de ontvangsten en uitgaven, onder meer door informatie te verstrekken over de betrokken leveranciers en onderaannemers. Artikel 7 Opschorting en beëindiging 1.   Het PVC kan overeenkomstig artikel 64 van Besluit (GBVB) 2021/509 besluiten de uitvoering van de steunmaatregel geheel of gedeeltelijk op te schorten. 2.   Het PVC kan de Raad ook aanbevelen de steunmaatregel te beëindigen. Artikel 8 Inwerkingtreding Dit besluit treedt in werking op de datum van de vaststelling ervan. Gedaan te Brussel, 1 december 2022. Voor de Raad De voorzitter J. SÍKELA ( 1 ) Besluit (GBVB) 2021/509 van de Raad van 22 maart 2021 tot oprichting van een Europese Vredesfaciliteit, en tot intrekking van Besluit (GBVB) 2015/528 ( PB L 102 van 24.3.2021, blz. 14 ). ( 2 ) Gemeenschappelijk Standpunt 2008/944/GBVB van de Raad van 8 december 2008 tot vaststelling van gemeenschappelijke voorschriften voor de controle op de uitvoer van militaire goederen en technologie ( PB L 335 van 13.12.2008, blz. 99 ).",
  "source": "EUR LEX"
}