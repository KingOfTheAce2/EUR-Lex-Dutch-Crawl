{
  "url": "http://www.w3.org/1999/xhtml\">",
  "content": "L_2009190NL.01001101.xml 22.7.2009 NL Publicatieblad van de Europese Unie L 190/11 BESLUIT VAN DE EUROPESE CENTRALE BANK van 19 juni 2009 tot wijziging van Besluit ECB/2003/14 betreffende het beheer van de opgenomen en verstrekte leningen van de Europese Gemeenschap uit hoofde van het mechanisme voor financiële ondersteuning op middellange termijn (ECB/2009/17) (2009/555/EG) DE ALGEMENE RAAD VAN DE EUROPESE CENTRALE BANK, Gelet op het Verdrag tot oprichting van de Europese Gemeenschap, inzonderheid op artikel 119 en artikel 123, lid 2, Gelet op de Statuten van het Europees Stelsel van centrale banken en van de Europese Centrale Bank, inzonderheid op artikel 17, artikel 21.2, artikel 44 en het eerste streepje van artikel 47.1, Gelet op Verordening (EG) nr. 431/2009 van de Raad van 18 mei 2009 tot wijziging van Verordening (EG) nr. 332/2002 houdende instelling van een mechanisme voor financiële ondersteuning op middellange termijn van de betalingsbalansen van de lidstaten ( 1 ) en inzonderheid op artikel 1, lid 5, Overwegende hetgeen volgt: (1) Luidens artikel 9 van Verordening (EG) nr. 332/2002 van 18 februari 2002 houdende instelling van een mechanisme voor financiële ondersteuning op middellange termijn van de betalingsbalansen van de lidstaten ( 2 ) , neemt de Europese Centrale Bank (ECB) de nodige maatregelen voor het beheer van leningen die werden verstrekt uit hoofde van het mechanisme voor financiële ondersteuning op middellange termijn aan lidstaten die de euro niet aangenomen hebben. (2) Artikel 1, lid 5 van Verordening (EG) nr. 431/2009 introduceert een nieuw artikel 7, lid 5, in de Verordening nr. 332/2002 luidens welke lidstaten aan wie leningen werden verleend uit hoofde van het mechanisme voor financiële ondersteuning op middellange termijn zeven TARGET2-werkdagen vóór de overeenkomstige vervaldata de uit hoofde van de lening verschuldigde aflossingen en rente dienen te storten op een rekening bij de Europese Centrale Bank. De ECB acht het daarom passend daarvoor aparte rekeningen voor de nationale centrale banken van dergelijke lidstaten te openen. (3) Gezien deze wijzigingen dient Besluit ECB/2003/14 van 7 november 2003 betreffende het beheer van de opgenomen en verstrekte leningen van de Europese Gemeenschap uit hoofde van het mechanisme voor financiële ondersteuning op middellange termijn ( 3 ) te worden gewijzigd, HEEFT HET VOLGENDE BESLUIT VASTGESTELD: Artikel 1 Besluit ECB/2003/14 wordt als volgt gewijzigd: 1. Artikel 2 wordt als volgt vervangen: „Artikel 2 Betalingen in verband met de door de Europese Gemeenschap opgenomen en verstrekte leningen worden verricht via de rekening(en) in naam van de ECB en/of, wat betreft de door de Europese Gemeenschap opgenomen en verstrekte leningen aan de desbetreffende lidstaten, via bij de ECB in naam van de nationale centrale bank van die lidstaat of in naam van de Commissie geopende rekeningen.”. 2. Artikel 3, lid 2, wordt als volgt vervangen: „2.   Gelden die de ECB voor rekening van de Europese Gemeenschap ontvangt van een lidstaat waaraan een krediet is verstrekt, hetzij als rentebetaling of als aflossing van de hoofdsom, worden op de vervaldag overgeboekt naar de rekeningen die door de crediteuren in het kader van de door de Europese Gemeenschap opgenomen leningen zijn opgegeven.”. 3. Artikel 4 wordt als volgt vervangen: „Artikel 4 De ECB tekent elke transactie tot het aangaan en verstrekken van leningen op in haar boeken op de volgende in euro luidende rekeningen: a) een rekening aan de passiefzijde voor het boeken van de voor rekening van de Europese Gemeenschap ontvangen middelen en de overboeking ervan naar de nationale centrale bank van de lidstaat die de respectievelijke lening ontvangt; b) een extracomptabele rekening, „Verplichtingen van de Europese Gemeenschap met betrekking tot de transacties inzake door de Europese Gemeenschap opgenomen leningen” genaamd, zo nodig onderverdeeld in subrekeningen voor iedere afzonderlijke crediteur met betrekking tot de modaliteiten inzake opgenomen leningen; c) een extracomptabele rekening, „Vorderingen van de Europese Gemeenschap met betrekking tot kredietverleningstransacties” genaamd.”. 4. Artikel 5 wordt als volgt vervangen: „Artikel 5 De ECB boekt de in artikel 3 genoemde financiële verrichtingen door de in dit besluit beschreven rekeningen op de desbetreffende valutadata te debiteren of te crediteren.”. 5. Artikel 6 wordt als volgt vervangen: „Artikel 6 1.   De ECB houdt de overschrijvingsdata en de vervaldagen voor rentebetaling en aflossing van de hoofdsom die in de overeenkomsten voor het opnemen en verstrekken van leningen zijn vastgelegd, in het oog. 2.   Ten minste 15 kalenderdagen vóór iedere overschrijvingsdatum zal de ECB de nationale centrale bank van de lidstaat die een debiteur is van de Europese Gemeenschap, hiervan verwittigen.”. Artikel 2 De directie van de ECB treft de nodige maatregelen om dit besluit te effectueren. Artikel 3 Dit besluit treedt in werking op de dag volgende op zijn bekendmaking in het Publicatieblad van de Europese Unie . Gedaan te Frankfurt am Main, 19 juni 2009. Namens de Raad van bestuur van de ECB De president van de ECB Jean-Claude TRICHET ( 1 ) PB L 128 van 27.5.2009, blz. 1 . ( 2 ) PB L 53 van 23.2.2002, blz. 1 . ( 3 ) PB L 297 van 15.11.2003, blz. 35 .",
  "source": "EUR LEX"
}