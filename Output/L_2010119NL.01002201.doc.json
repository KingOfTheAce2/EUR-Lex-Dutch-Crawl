{
  "url": "http://www.w3.org/1999/xhtml\">",
  "content": "L_2010119NL.01002201.xml 13.5.2010 NL Publicatieblad van de Europese Unie L 119/22 BESLUIT 2010/274/GBVB VAN DE RAAD van 12 mei 2010 tot wijziging en verlenging van Gemeenschappelijk Optreden 2005/889/GBVB tot instelling van een missie van de Europese Unie voor bijstandverlening inzake grensbeheer aan de grensovergang bij Rafah (EU BAM Rafah) DE RAAD VAN DE EUROPESE UNIE, Gelet op het Verdrag betreffende de Europese Unie, met name artikel 28 en artikel 43, lid 2, Overwegende hetgeen volgt: (1) De Raad heeft op 25 november 2005 Gemeenschappelijk Optreden 2005/889/GBVB tot instelling van een missie van de Europese Unie voor bijstandverlening inzake grensbeheer aan de grensovergang bij Rafah (EU BAM Rafah) ( 1 ) vastgesteld. (2) Op 10 november 2008 heeft de Raad Gemeenschappelijk Optreden 2008/862/GBVB tot wijziging en verlenging, tot en met 24 november 2009, van Gemeenschappelijk Optreden 2005/889/GBVB ( 2 ) , vastgesteld. (3) Op 20 november 2009 heeft de Raad Gemeenschappelijk Optreden 2009/854/GBVB tot wijziging en verlenging, tot en met 24 mei 2010, van Gemeenschappelijk Optreden 2005/889/GBVB ( 3 ) , vastgesteld. (4) EU BAM Rafah dient, op basis van het huidige mandaat, nogmaals te worden verlengd, en wel tot 24 mei 2011. (5) Het financiële referentiebedrag bestemd voor de uitgaven in verband met Europese Unie BAM Rafah voor de periode van 25 mei 2010 tot en met 24 mei 2011 dient te worden vastgesteld, HEEFT HET VOLGENDE BESLUIT VASTGESTELD: Artikel 1 Gemeenschappelijk Optreden 2005/889/GBVB wordt als volgt gewijzigd: 1) artikel 2, eerste alinea, wordt vervangen door: „Het doel van Europese Unie BAM Rafah is te zorgen voor de aanwezigheid van een derde partij aan de grensovergang bij Rafah, met de bedoeling, in samenwerking met de programma’s van de Unie voor institutionele opbouw, bij te dragen aan de opening van de grensovergang bij Rafah en vertrouwen te wekken tussen de Israëlische regering en de Palestijnse autoriteit.”; 2) artikel 4 bis, lid 2, wordt vervangen door: „2.   De civiele operationele commandant oefent, onder het politieke toezicht en de strategische leiding van het Politiek en Veiligheidscomité (PVC) en onder algemeen gezag van de hoge vertegenwoordiger van de Unie voor buitenlandse zaken en veiligheidsbeleid (HV), het commando en de controle op strategisch niveau uit op de Europese Unie BAM Rafah.”; 3) artikel 5, lid 1, wordt geschrapt en de overige leden worden dienovereenkomstig hernummerd; 4) artikel 8, lid 1, wordt vervangen door: „1.   Indien noodzakelijk wordt over de status van het personeel van Europese Unie BAM Rafah, in voorkomend geval inclusief de voorrechten en immuniteiten en overige waarborgen die nodig zijn voor de uitvoering en de soepele werking van Europese Unie BAM Rafah, een overeenkomst gesloten volgens de procedure van artikel 218 van het Verdrag betreffende de werking van de Europese Unie.”; 5) artikel 9, leden 3 en 4, wordt vervangen door: „3.   De civiele operationele commandant is, onder het politiek toezicht en de strategische leiding van het PVC en onder algemeen gezag van de HV, de commandant van Europese Unie BAM Rafah op strategisch niveau en geeft, in die hoedanigheid, instructies aan het hoofd van de missie en verleent hem advies en technische ondersteuning. 4.   De civiele operationele commandant brengt via de HV verslag uit aan de Raad.”; 6) artikel 10, lid 1, wordt vervangen door: „1.   Het PVC zorgt, onder de verantwoordelijkheid van de Raad, voor het politieke toezicht op en de strategische aansturing van de missie. Hierbij machtigt de Raad het PVC de relevante besluiten te nemen overeenkomstig artikel 38 van het Verdrag. Deze machtiging omvat de bevoegdheid om op voordracht van de HV een hoofd van de missie te benoemen en het OPLAN te wijzigen. Zij omvat ook de bevoegdheid om, in het licht van het voorgaande, besluiten te nemen betreffende de benoeming van het hoofd van de missie. De beslissingsbevoegdheid met betrekking tot de doelstellingen en de beëindiging van de missie blijven berusten bij de Raad.”; 7) artikel 11, lid 4, wordt vervangen door: „4.   De nadere regelingen wat betreft de deelname van derde staten worden vastgelegd in een overeenkomst, die volgens de procedure van artikel 218 van het Verdrag betreffende de werking van de Europese Unie wordt aangegaan. Wanneer de Europese Unie en een derde staat een overeenkomst tot vaststelling van een kader voor de deelneming van die derde staat aan EU-crisis-beheersingsoperaties hebben gesloten, zijn in het kader van Europese Unie BAM Rafah de bepalingen van die overeenkomst van toepassing.”; 8) artikel 13, lid 1, wordt vervangen door: „1.   Het financiële referentiebedrag bestemd voor de uitgaven van de missie voor de periode van 25 mei 2010 tot en met 24 mei 2011 bedraagt 1 950 000 EUR.”; 9) artikel 14, lid 1, wordt vervangen door: „1.   De Raad en de Commissie zorgen, overeenkomstig hun onderscheiden bevoegdheden, voor de samenhang tussen de uitvoering van dit gemeenschappelijk optreden en het externe optreden van de Unie, overeenkomstig artikel 21, lid 3, van het Verdrag. De Raad en de Commissie werken daartoe samen.”; 10) artikel 15 wordt vervangen door: „Artikel 15 Vrijgave van gerubriceerde gegevens 1.   De HV is gemachtigd om, naar gelang van de operationele behoeften van de missie en met inachtneming van de beveiligingsvoorschriften van de Raad, ten behoeve van de missie geproduceerde gerubriceerde gegevens en documenten van de Europese Unie tot op het niveau „RESTREINT UE” vrij te geven aan de bij dit gemeenschappelijk optreden betrokken derde staten. 2.   Indien het een concrete en onmiddellijke operationele behoefte betreft, is de HV voorts gemachtigd om ten behoeve van de missie geproduceerde gerubriceerde gegevens en documenten van de Europese Unie tot op het niveau „RESTREINT UE” met inachtneming van de beveiligingsvoorschriften van de Raad vrij te geven aan de plaatselijke autoriteiten. In alle andere gevallen worden deze gegevens en documenten vrijgegeven aan de plaatselijke autoriteiten volgens de daartoe bestemde procedures op het niveau van hun samenwerking met de EU. 3.   De HV is gemachtigd om niet-gerubriceerde documenten van de Europese Unie betreffende de beraadslagingen van de Raad over de missie die onder de geheimhoudingsplicht van artikel 6, lid 1, van het reglement van orde van de Raad ( 4 ) vallen, vrij te geven aan de bij dit gemeenschappelijk optreden betrokken derde staten en aan de plaatselijke autoriteiten. 11) in artikel 16 wordt de tweede alinea vervangen door: „Het verstrijkt op 24 mei 2011.”; 12) artikel 17 wordt vervangen door: „Artikel 17 Evaluatie Dit gemeenschappelijk optreden wordt uiterlijk op 15 april 2011 geëvalueerd.”; 13) in artikel 18 wordt de derde alinea geschrapt. Artikel 2 Dit besluit treedt in werking op de dag waarop het wordt aangenomen. Gedaan te Brussel, 12 mei 2010. Voor de Raad De voorzitter M. Á. MORATINOS ( 1 ) PB L 327 van 14.12.2005, blz. 28 . ( 2 ) PB L 306 van 15.11.2008, blz. 98 . ( 3 ) PB L 312 van 27.11.2009, blz. 73 . ( 4 ) Besluit 2009/937/EU van de Raad van 1 december 2009 houdende vaststelling van zijn reglement van orde ( PB L 325 van 11.12.2009, blz. 35 ).”;",
  "source": "EUR LEX"
}