{
  "url": "http://www.w3.org/1999/xhtml\"><!--",
  "content": "L_2017087NL.01022401.xml 31.3.2017 NL Publicatieblad van de Europese Unie L 87/224 GEDELEGEERDE VERORDENING (EU) 2017/582 VAN DE COMMISSIE van 29 juni 2016 tot aanvulling van Verordening (EU) nr. 600/2014 van het Europees Parlement en de Raad met technische reguleringsnormen tot nadere bepaling van de clearingverplichting voor op gereglementeerde markten verhandelde derivaten en van het tijdstip van aanvaarding voor clearing (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 600/2014 van het Europees Parlement en de Raad van 15 mei 2014 betreffende markten in financiële instrumenten en tot wijziging van Verordening (EU) nr. 648/2012 ( 1 ) , en met name en artikel 29, lid 3, Overwegende hetgeen volgt: (1) Met het oog op het management van operationele en andere risico's wanneer transacties in geclearde derivaten voor clearing worden voorgelegd en aanvaard, en teneinde tegenpartijen zo spoedig mogelijk zekerheid te verschaffen, is het van belang om in een vroeg stadium, en voor zover mogelijk vóór de transactie wordt aangegaan, te bepalen of een transactie in geclearde derivaten door een CTP voor clearing zal worden aanvaard, alsook welke de gevolgen zijn als een CTP de voorgelegde derivatentransactie niet voor clearing aanvaardt. (2) Met het oog op de toepassing van opschaalbare technische oplossingen die waarborgen dat transacties in geclearde derivaten zo snel als technologisch mogelijk voor clearing kunnen worden voorgelegd en aanvaard, moet de informatie die een handelsplatform en een CTP voor het vervullen van hun taken nodig hebben, van tevoren en duidelijk in de documentatie van het betrokken handelsplatform en van de betrokken CTP zijn vastgelegd. (3) Teneinde tot een passende prijszetting van derivatentransacties te komen, moeten tegenpartijen ermee rekening houden dat voor centraal geclearde transacties een andere zekerhedenregeling geldt dan voor niet centraal geclearde transacties, ongeacht of de transactie is gecleard omdat het verplicht is deze te clearen, dan wel of de transactie is gecleard omdat de betrokken partijen anderszins zijn overeengekomen dat zij moet worden gecleard. Tegenpartijen moeten derhalve het voordeel genieten dat voor zowel verplicht geclearde als op vrijwillige basis geclearde derivatentransacties dezelfde procedure en dezelfde vereisten gelden om ervoor te zorgen dat transacties in geclearde derivaten zo snel als technologisch mogelijk voor clearing worden voorgelegd en aanvaard. (4) Ingeval transacties in geclearde derivaten op een handelsplatform worden gesloten, moeten het handelsplatform en de CTP, om vóór het aangaan van een transactie te kunnen uitmaken of de transactie door een CTP zal worden gecleard, regels hebben om te waarborgen dat de betrokken transactie automatisch kan worden gecleard. Anders moet het handelsplatform clearingleden van de CTP in staat stellen orders te toetsen aan de voor hun cliënten vastgestelde limieten. (5) De tijd die een handelsplatform wordt gegund om een transactie in geclearde derivaten te verwerken, moet korter zijn voor transacties in langs elektronische weg verhandelde, geclearde derivaten dan voor transacties in niet langs elektronische weg verhandelde, geclearde derivaten, aangezien er in het eerste geval van een meer geautomatiseerde verwerking sprake zal zijn dan in het tweede geval. (6) Een handelsplatform moet de informatie over transacties in geclearde derivaten aan een CTP toezenden in een van tevoren overeengekomen elektronisch formaat dat zowel voor transacties in langs elektronische weg verhandelde, geclearde derivaten, als voor transacties in niet langs elektronische weg verhandelde, geclearde derivaten geldt. De tijd die een CTP wordt gegund om te besluiten of een transactie in geclearde derivaten voor clearing kan worden aanvaard, moet derhalve gelijk zijn voor transacties in langs elektronische weg verhandelde, geclearde derivaten en voor transacties in niet langs elektronische weg verhandelde, geclearde derivaten. (7) De verwerking van op bilaterale basis aangegane transacties in geclearde derivaten is gewoonlijk minder geautomatiseerd dan de verwerking van op een handelsplatform aangegane transacties in geclearde derivaten. De tijd die tegenpartijen wordt gegund om een op bilaterale basis aangegane transactie in geclearde derivaten aan een CTP voor te leggen, moet derhalve langer zijn dan de tijd die voor een op een handelsplatform aangegane transactie in geclearde derivaten word gegund. (8) Met het oog op het management van de kredietrisico's die aan op bilaterale basis aangegane transacties in geclearde derivaten verbonden zijn, moet een CTP clearingleden in staat stellen de transactiegegevens van hun cliënten te toetsen en te besluiten of zij de transactie aanvaarden. Daar het proces tussen een CTP en een clearinglid doorgaans geautomatiseerd is, zou dit slechts weinig tijd in beslag mogen nemen. (9) Zowel CTP's als clearingleden managen het kredietrisico dat verbonden is aan de uit de clearing van transacties in geclearde derivaten voortvloeiende accumulatie van actuele blootstellingen. Dit gebeurt gewoonlijk onder meer door middel van de vaststelling door de CTP of door het clearinglid van limieten per tegenpartij teneinde het daaraan verbonden blootstellingsrisico te limiteren, wat ertoe kan leiden dat nieuwe verzoeken tot clearing van bepaalde transacties in geclearde derivaten niet door het betrokken clearinglid of de betrokken CTP worden aanvaard. Ervoor zorgen dat transacties in geclearde derivaten zo snel als technologisch mogelijk voor clearing worden voorgelegd, betekent derhalve niet dat alle transacties in geclearde derivaten onder alle omstandigheden voor clearing zullen worden aanvaard. Indien transacties in geclearde derivaten niet voor clearing worden aanvaard, moeten tegenpartijen duidelijkheid hebben over de behandeling van dergelijke transacties om het daaraan verbonden risico te kunnen afdekken. (10) Aangezien de verwerking van een transactie in geclearde derivaten die langs elektronische weg op een handelsplatform wordt gesloten en aan een CTP voor clearing wordt voorgelegd, slechts weinig tijd in beslag neemt, is ook de tijd die verstrijkt tussen de order en de niet-aanvaarding ervan, en dus waarin de markt kan bewegen en waarin de waarde en het risico van de transactie in geclearde derivaten kunnen veranderen, zeer beperkt. Aangezien het mogelijke nadeel dat wordt ondervonden door tegenpartijen wier transacties door de CTP niet voor clearing worden aanvaard, te verwaarlozen is, en teneinde duidelijkheid te verschaffen aan de tegenpartijen, moeten langs elektronische weg op een handelsplatform gesloten en niet door een CTP voor clearing aanvaarde transacties in geclearde derivaten als nietig worden beschouwd. (11) Aangezien de verwerking van andere transacties in geclearde derivaten dan langs elektronische weg op een handelsplatform gesloten transacties in geclearde derivaten gewoonlijk meer tijd in beslag neemt, kan deze tijd wel lang genoeg zijn voor de markt om intussen te bewegen en voor de waarde en het risico van de transactie in geclearde derivaten om intussen aanzienlijk te veranderen. Het nietig verklaren van de transactie kan bijgevolg niet voor alle niet door de CTP aanvaarde transacties de juiste behandeling vormen. Om zekerheid te verschaffen over de behandeling van andere transacties in geclearde derivaten dan langs elektronische weg op een handelsplatform gesloten en niet door een CTP voor clearing aanvaarde transacties in geclearde derivaten, moeten de regels van het handelsplatform, en, in voorkomend geval, de contractuele afspraken tussen de tegenpartijen, van tevoren verduidelijken hoe dergelijke transacties moeten worden behandeld. (12) Wanneer een transactie in geclearde derivaten niet voor clearing wordt aanvaard om andere redenen dan die welke met het kredietrisico verband houden, zoals technische of administratieve problemen die uit de mededeling van onjuiste of onvolledige informatie voortvloeien, kunnen de tegenpartijen die derivatentransactie alsnog willen clearen. Indien beide tegenpartijen overeenkomen de transactie opnieuw voor te leggen, kan een tweede voorlegging in de vorm van een nieuwe transactie in geclearde derivaten met dezelfde economische voorwaarden worden toegestaan wanneer deze nog steeds een goed management van operationele of andere dan met het kredietrisico verband houdende risico's mogelijk maakt, mits de transactie binnen een relatief korte periode na de eerste voorlegging opnieuw wordt voorgelegd en mits de nieuwe voorlegging het mogelijk maakt de reden te onderzoeken en te verhelpen waarom de transactie eerst niet voor clearing is aanvaard. (13) Ter wille van de consistentie en om de vlotte werking van de financiële markten te verzekeren, moeten de in deze verordening neergelegde bepalingen en de in Verordening (EU) nr. 600/2014 neergelegde bepalingen op dezelfde datum in werking treden. (14) Deze verordening is gebaseerd op de ontwerpen van technische reguleringsnormen die de Europese Autoriteit voor effecten en markten (ESMA, European Securities and Markets Authority) bij de Commissie heeft ingediend. (15) De ESMA heeft openbare raadplegingen gehouden over de ontwerpen van technische reguleringsnormen waarop deze verordening is gebaseerd, de mogelijke daaraan verbonden kosten en baten geanalyseerd en de bij artikel 37 van Verordening (EU) nr. 1095/2010 van het Europees Parlement en de Raad ( 2 ) opgerichte Stakeholdergroep effecten en markten om advies verzocht, HEEFT DE VOLGENDE VERORDENING VASTGESTELD: Artikel 1 Regelingen voor het faciliteren van de informatieoverdracht 1.   Een handelsplatform geeft in zijn regels in detail aan welke informatie het van tegenpartijen bij een transactie in geclearde derivaten nodig heeft om die transactie voor clearing aan een CTP voor te leggen, alsook in welk formaat die informatie moet worden verstrekt. 2.   Een CTP geeft in haar regels in detail aan welke informatie zij van tegenpartijen bij een transactie in geclearde derivaten en van handelsplatformen nodig heeft om die transactie te clearen, alsook in welk formaat die informatie moet worden verstrekt. Artikel 2 Pretransactionele controle van op een handelsplatform gesloten transacties in geclearde derivaten 1.   Handelsplatformen en clearingleden toetsen orders voor de sluiting van transacties in geclearde derivaten op een handelsplatform aan de vereisten van de leden 2, 3 en 4, tenzij aan alle onder a), b) en c) van dit lid gestelde voorwaarden is voldaan: a) krachtens de regels van het handelsplatform moet elk lid van, of elke deelnemer aan, het handelsplatform dat, respectievelijk die, geen clearinglid is van een CTP via welke de transactie in geclearde derivaten wordt gecleard, een contractuele overeenkomst met een clearinglid van de CTP hebben op grond waarvan het clearinglid automatisch tegenpartij wordt bij de transactie in geclearde derivaten; b) krachtens de regels van de CTP moet de op een handelsplatform gesloten transactie in geclearde derivaten automatisch en onmiddellijk worden gecleard, waarbij het onder a) bedoelde clearinglid de tegenpartij van de CTP wordt; c) krachtens de regels van het handelsplatform moet het lid van, of de deelnemer aan, het handelsplatform of zijn cliënt op grond van met het clearinglid aangegane directe of indirecte clearingovereenkomsten tegenpartij bij de transactie in geclearde derivaten worden nadat de transactie in geclearde derivaten is gecleard. 2.   Een handelsplatform voorziet in instrumenten om elk clearinglid in staat te stellen vóór de sluiting van een transactie elk order te toetsen aan de door het betrokken clearinglid op grond van Gedelegeerde Verordening (EU) 2017/589 van de Commissie ( 3 ) vastgestelde en bijgewerkte limieten. 3.   Vóór de sluiting van de order vergewist een handelsplatform zich ervan dat de order van de cliënt binnen de overeenkomstig lid 2 op deze cliënt toepasselijke limieten valt: a) binnen 60 seconden, te rekenen vanaf de ontvangst van de order wanneer de order langs elektronische weg wordt aangegaan; b) binnen 10 minuten, te rekenen vanaf de ontvangst van de order wanneer de order niet langs elektronische weg wordt aangegaan. 4.   Wanneer de order niet binnen de overeenkomstig lid 2 op de cliënt toepasselijke limieten valt, stelt het handelsplatform de cliënt en het clearinglid er binnen de volgende tijdsbestekken van in kennis dat de order niet kan worden gesloten: a) ingeval de order langs elektronische weg is aangegaan, in realtime; b) ingeval de order niet langs elektronische weg is aangegaan, binnen 5 minuten, te rekenen vanaf het moment waarop de order aan de toepasselijke limieten is getoetst. Artikel 3 Tijdsbestekken voor de overdracht van informatie over op een handelsplatform gesloten transacties in geclearde derivaten 1.   Het handelsplatform, de CTP en het clearinglid zijn onderworpen aan de vereisten van de leden 2 tot en met 5 van dit artikel, behalve indien aan alle voorwaarden van artikel 2, lid 1, onder a), b) en c), is voldaan. 2.   Wat langs elektronische weg op een handelsplatform gesloten transacties in geclearde derivaten betreft, zendt het handelsplatform de met elke transactie verband houdende informatie binnen 10 seconden na de sluiting van de transactie aan de CTP. 3.   Wat niet langs elektronische weg op een handelsplatform gesloten transacties in geclearde derivaten betreft, zendt het handelsplatform de met elke transactie verband houdende informatie binnen 10 minuten na de sluiting van de transactie aan de CTP. 4.   Een CTP gaat over tot de aanvaarding of niet-aanvaarding voor clearing van een op een handelsplatform gesloten transactie in geclearde derivaten binnen 10 seconden na ontvangst van de informatie van het handelsplatform en stelt het clearinglid en het handelsplatform in realtime van een niet-aanvaarding in kennis. 5.   Het clearinglid en het handelsplatform stellen de tegenpartij die de transactie in geclearde derivaten op het handelsplatform heeft gesloten, van de niet-aanvaarding in kennis zodra de CTP hen van de niet-aanvaarding op de hoogte heeft gebracht. Artikel 4 Tijdsbestekken voor de overdracht van informatie over op bilaterale basis gesloten transacties in geclearde derivaten 1.   Wat op bilaterale basis door tegenpartijen gesloten transacties in geclearde derivaten betreft, draagt het clearinglid er zorg voor dat: a) het van zijn cliënt gegevens ontvangt over het tijdsbestek van de sluiting van de transactie die voor clearing wordt voorgelegd; b) de tegenpartijen de CTP de in artikel 1, lid 2, bedoelde informatie toezenden binnen 30 minuten na de sluiting van de transactie. 2.   De CTP zendt haar clearinglid de in lid 1, onder b), bedoelde informatie in verband met de transactie toe binnen 60 seconden na ontvangst van deze informatie van de tegenpartijen. Het clearinglid gaat over tot de aanvaarding of niet-aanvaarding van de transactie binnen 60 seconden na ontvangst van de informatie van de CTP. 3.   De CTP gaat over tot de aanvaarding of niet-aanvaarding van de clearing van een op bilaterale basis gesloten transactie in geclearde derivaten binnen 10 seconden na ontvangst van de aanvaarding of niet-aanvaarding van het clearinglid. 4.   De leden 2 en 3 van dit artikel zijn echter niet van toepassing indien aan alle volgende voorwaarden is voldaan: a) de regels van de CTP voorzien in de vaststelling en regelmatige bijwerking door een clearinglid van de limieten voor zijn cliënt overeenkomstig Gedelegeerde Verordening (EU) 2017/589; b) in de regels van de CTP is bepaald dat een transactie in geclearde derivaten die binnen de limieten in de zin van punt a) van dit lid valt, automatisch door de CTP wordt gecleard binnen 60 seconden na ontvangst van de tegenpartijen van de informatie over de transactie in geclearde derivaten. 5.   De CTP die een op bilaterale basis gesloten transactie in geclearde derivaten niet voor clearing aanvaardt, stelt het clearinglid in realtime van de niet-aanvaarding in kennis. Zodra het clearinglid door de CTP van de niet-aanvaarding op de hoogte is gebracht, stelt het de tegenpartij die de transactie heeft gesloten, van deze niet-aanvaarding in kennis. Artikel 5 Behandeling van niet voor clearing aanvaarde transacties in geclearde derivaten 1.   Ingeval een langs elektronische weg op een handelsplatform gesloten transactie in geclearde derivaten niet door de CTP wordt aanvaard, beschouwt het handelsplatform een dergelijk contract als nietig. 2.   Ingeval een andere transactie in geclearde derivaten dan een langs elektronische weg op een handelsplatform gesloten transactie in geclearde derivaten niet door de CTP wordt aanvaard, wordt de behandeling van de transactie geregeld door: a) de regels van het handelsplatform indien het contract in overeenstemming met de regels van het handelsplatform voor clearing is voorgelegd; b) de overeenkomst tussen de tegenpartijen in alle overige situaties. 3.   Ingeval de niet-aanvaarding aan een technisch of administratief probleem te wijten is, kan de transactie in geclearde derivaten binnen een uur na de eerdere voorlegging opnieuw voor clearing worden voorgelegd in de vorm van een nieuwe transactie maar met dezelfde economische voorwaarden, op voorwaarde dat beide tegenpartijen met de tweede voorlegging hebben ingestemd. Het handelsplatform waarop de transactie in geclearde derivaten aanvankelijk was gesloten, is niet onderworpen aan de vereisten van artikel 8 van Verordening (EU) nr. 600/2014 voor de voorlegging voor clearing van de tweede transactie in geclearde derivaten. Artikel 6 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is van toepassing vanaf de datum die is vermeld in artikel 55, tweede alinea, van Verordening (EU) nr. 600/2014. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 juni 2016. Voor de Commissie De voorzitter Jean-Claude JUNCKER ( 1 ) PB L 173 van 12.6.2014, blz. 84 . ( 2 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ). ( 3 ) Gedelegeerde Verordening (EU) 2017/589 van de Commissie van 19 juli 2016 tot aanvulling van Richtlijn 2014/65/EU van het Europees Parlement en de Raad met betrekking tot technische reguleringsnormen tot specificering van de organisatorische vereisten voor beleggingsondernemingen die zich met algoritmische handel bezighouden (zie bladzijde 417 van dit Publicatieblad).",
  "source": "EUR LEX"
}