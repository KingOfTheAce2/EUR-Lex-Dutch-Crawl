{
  "url": "http://www.w3.org/1999/xhtml\"><!--",
  "content": "C_2022305NL.01000401.xml 10.8.2022 NL Publicatieblad van de Europese Unie C 305/4 ADMINISTRATIEVE COMMISSIE VOOR DE COÖRDINATIE VAN DE SOCIALEZEKERHEIDSSTELSELS BESLUIT NR. H13 van 30 maart 2022 betreffende de samenstelling en de werkmethoden van de Rekencommissie van de Administratieve Commissie voor de coördinatie van de socialezekerheidsstelsels (Voor de EER en voor de overeenkomst EU/Zwitserland relevante tekst) (2022/C 305/03) DE ADMINISTRATIEVE COMMISSIE VOOR DE COÖRDINATIE VAN DE SOCIALEZEKERHEIDSSTELSELS, Gelet op artikel 72 van Verordening (EG) nr. 883/2004 van het Europees Parlement en de Raad van 29 april 2004 betreffende de coördinatie van de socialezekerheidsstelsels ( 1 ) , uit hoofde waarvan de Administratieve Commissie moet vaststellen met welke gegevens rekening moet worden gehouden bij het opmaken van de rekeningen betreffende de kosten welke de organen van de lidstaten krachtens deze verordening moeten dragen, en de jaarlijkse afrekening tussen deze organen moet opstellen op basis van een verslag van de in artikel 74 bedoelde Rekencommissie, Gelet op artikel 74 van Verordening (EG) nr. 883/2004 uit hoofde waarvan de Administratieve Commissie is belast met de vaststelling van de samenstelling en de werkmethoden van de Rekencommissie, die verslagen moet opstellen en een met redenen omkleed advies moet uitbrengen over de door de Administratieve Commissie te nemen besluiten overeenkomstig artikel 72, punt g), BESLUIT: Artikel 1 1.   De in artikel 74 van Verordening (EG) nr. 883/2004 betreffende de coördinatie van de socialezekerheidsstelsels ingestelde Rekencommissie wordt toegevoegd aan de Administratieve Commissie voor de coördinatie van de socialezekerheidsstelsels. 2.   Bij de uitvoering van haar taken, vastgesteld in artikel 74, punten a) tot en met f), van Verordening (EG) nr. 883/2004, opereert de Rekencommissie onder het gezag van de Administratieve Commissie waarvan zij richtsnoeren ontvangt. In dit kader legt de Rekencommissie ter goedkeuring een langetermijnwerkprogramma voor aan de Administratieve Commissie. Artikel 2 1.   In beginsel stelt de Rekencommissie haar besluiten vast aan de hand van bewijsstukken. Zij kan de bevoegde autoriteiten verzoeken alle inlichtingen te verstrekken of onderzoeken te verrichten die zij noodzakelijk acht voor de behandeling van de haar toevertrouwde aangelegenheden. Zo nodig kan de Rekencommissie, na voorafgaande goedkeuring door de voorzitter van de Administratieve Commissie, een lid van het secretariaat of bepaalde leden van de Rekencommissie opdragen ter plaatse een onderzoek in te stellen dat noodzakelijk is voor de uitvoering van haar werkzaamheden. De voorzitter van de Administratieve Commissie stelt de vertegenwoordiger van de betrokken lidstaat in de Administratieve Commissie van dit onderzoek in kennis. 2.   De Rekencommissie bevordert de definitieve afsluiting van de rekeningen in gevallen waarin binnen de in Verordening (EG) nr. 987/2009 van het Europees Parlement en de Raad van 16 september 2009 tot vaststelling van de wijze van toepassing van Verordening (EG) nr. 883/2004 betreffende de coördinatie van de socialezekerheidsstelsels ( 2 ) vastgestelde termijn geen regeling kan worden getroffen. Het met redenen omkleed verzoek om het advies van de Rekencommissie over een betwisting uit hoofde van artikel 67, lid 7, van Verordening (EG) nr. 987/2009 moet door een van de partijen minimaal 25 werkdagen vóór het begin van een vergadering aan de Rekencommissie worden voorgelegd. 3.   De Rekencommissie kan een Arbitragecommissie oprichten om haar bij te staan bij de behandeling van het met redenen omkleed verzoek om advies van de Rekencommissie, ingediend door een van de partijen overeenkomstig lid 2 van dit artikel. De bijzonderheden over de samenstelling, de duur van het mandaat, de taken, de werkmethoden en de regeling van het voorzitterschap van de Arbitragecommissie worden vastgelegd in een door de Rekencommissie vastgesteld mandaat. Artikel 3 1.   De Rekencommissie is samengesteld uit twee vertegenwoordigers van elke lidstaat van de Europese Unie, die door de bevoegde autoriteiten van de lidstaten worden aangewezen. Bij verhindering kan elk lid van de Rekencommissie worden vervangen door de daartoe door de bevoegde autoriteiten aangewezen plaatsvervanger. 2.   De vertegenwoordiger van de Europese Commissie of zijn plaatsvervanger in de Administratieve Commissie heeft een adviserende stem in de Rekencommissie. 3.   De Rekencommissie wordt bijgestaan door een onafhankelijke deskundige of een deskundigenteam met een beroepsopleiding en ervaring op het gebied van aangelegenheden met betrekking tot de taken van de Rekencommissie, in het bijzonder voor wat betreft haar taken uit hoofde van de artikelen 64, 65 en 69 van Verordening (EG) nr. 987/2009. Artikel 4 1.   Het voorzitterschap van de Rekencommissie wordt bekleed door een lid dat behoort tot de lidstaat waarvan de vertegenwoordiger in de Administratieve Commissie het voorzitterschap van die commissie waarneemt. 2.   De voorzitter van de Rekencommissie kan, in samenwerking met het secretariaat, alle stappen ondernemen die vereist zijn om een snelle oplossing te vinden voor alle problemen die onder de bevoegdheid van de Rekencommissie vallen. 3.   De voorzitter van de Rekencommissie zit in de regel de vergaderingen van de werkgroepen voor, die zijn opgericht om de problemen te onderzoeken waarvoor de Rekencommissie bevoegd is; als hij of zij echter verhinderd is of bepaalde specifieke problemen behandeld worden, kan de voorzitter zich laten vervangen door een persoon die hij of zij daartoe aanwijst. Artikel 5 1.   De besluiten worden genomen bij eenvoudige meerderheid, waarbij elke lidstaat slechts één stem heeft. In de besluiten en adviezen van de Rekencommissie over een betwisting uit hoofde van artikel 67, lid 7, van Verordening (EG) nr. 987/2009, moet worden aangegeven of zij unaniem of met meerderheid van stemmen zijn genomen. In voorkomend geval moeten de conclusies of bezwaren van de minderheid daarin worden aangegeven. De vertegenwoordigers van de landen die bij de betwisting betrokken zijn, nemen niet deel aan de goedkeuring van het advies van de Rekencommissie over een betwisting uit hoofde van artikel 67, lid 7, van Verordening (EG) nr. 987/2009. De Rekencommissie legt een advies over een betwisting uit hoofde van artikel 67, lid 7, van Verordening (EG) nr. 987/2009 dat niet met unanimiteit is aangenomen, voor aan de Administratieve Commissie, vergezeld van een verslag waarin in het bijzonder de tegengestelde standpunten worden weergegeven en gemotiveerd. Zij wijst ook een rapporteur aan die de Administratieve Commissie alle informatie moet verstrekken die deze nodig acht om het geschil te kunnen oplossen. De rapporteur mag niet worden gekozen uit de vertegenwoordigers van de landen die bij het geschil betrokken zijn. 2.   De Rekencommissie kan besluiten tot goedkeuring van besluiten en adviezen over een betwisting uit hoofde van artikel 67, lid 7, van Verordening (EG) nr. 987/2009 volgens een schriftelijke procedure, als tijdens een voorafgaande vergadering van de Rekencommissie een dergelijke procedure werd overeengekomen. Daartoe zendt de voorzitter de leden van de Rekencommissie de goed te keuren tekst toe. De leden beschikken over een termijn van ten minste tien werkdagen om aan te geven of zij de voorgestelde tekst verwerpen of zich van stemming onthouden. Geen reactie binnen de vastgestelde termijn wordt als een positieve stem voor het voorstel beschouwd. De voorzitter kan ook besluiten een schriftelijke procedure te starten als tijdens een vergadering van de Rekencommissie geen voorafgaande overeenstemming is bereikt. In dat geval tellen alleen schriftelijke instemmingen met de voorgestelde tekst als een stem van aanvaarding en krijgen de leden ten minste 15 werkdagen de tijd om te reageren. De voorzitter stelt na afloop van de gestelde termijn de leden op de hoogte van het resultaat van de stemming. Wanneer een besluit het vereiste aantal positieve stemmen heeft verkregen, wordt het geacht te zijn aangenomen op de laatste dag van de periode waarbinnen de leden konden reageren. 3.   Als een lid van de Rekencommissie tijdens de schriftelijke procedure voorstelt de tekst te wijzigen, kan de voorzitter: a) de schriftelijke procedure opnieuw starten door de voorgestelde wijziging aan de leden mee te delen overeenkomstig de procedure van lid 2; of b) de schriftelijke procedure annuleren zodat de kwestie tijdens de volgende vergadering kan worden besproken, afhankelijk van de procedure die de voorzitter het meest geschikt acht voor de desbetreffende kwestie. 4.   Als een lid van de Rekencommissie vóór het verstrijken van de termijn om te reageren vraagt dat de voorgestelde tekst tijdens een vergadering van de Rekencommissie wordt onderzocht, wordt de schriftelijke procedure geannuleerd. De kwestie wordt in dat geval onderzocht tijdens de volgende vergadering van de Rekencommissie. Artikel 6 De Rekencommissie kan ad-hocgroepen oprichten, bestaande uit een beperkt aantal personen, om voorstellen betreffende specifieke kwesties voor te bereiden en ter goedkeuring aan de Rekencommissie voor te leggen. De Rekencommissie stelt voor elke ad-hocgroep vast wie de rapporteur is, welke taken verricht moeten worden, en binnen welke termijn de groep het resultaat van zijn werkzaamheden aan de Rekencommissie moet voorleggen. Dit wordt vastgelegd in een door de Rekencommissie goedgekeurd schriftelijk mandaat. Artikel 7 1.   Het secretariaat van de Administratieve Commissie is belast met de voorbereiding en de organisatie van de vergaderingen van de Rekencommissie en de opstelling van de notulen. Het verricht alle voor het functioneren van de Rekencommissie benodigde werkzaamheden. De agenda, de datum en de duur van de vergaderingen van de Rekencommissie worden in overleg met de voorzitter vastgesteld. 2.   De agenda wordt minimaal 15 werkdagen vóór de aanvang van elke vergadering door het secretariaat van de Administratieve Commissie aan de leden van de Rekencommissie en de leden van de Administratieve Commissie toegezonden. De documenten met betrekking tot de agendapunten moeten ten minste 10 werkdagen vóór de aanvang van de vergadering ter beschikking van de leden worden gesteld. Dit geldt niet voor documenten die algemene informatie verstrekken en die niet hoeven te worden goedgekeurd. 3.   Nota’s in verband met de volgende vergadering van de Rekencommissie moeten ten minste 20 werkdagen vóór de aanvang van de vergadering naar het secretariaat van de Administratieve Commissie worden gestuurd. Dit geldt niet voor documenten die algemene informatie verstrekken en die niet hoeven te worden goedgekeurd. Nota’s met de bijdragen voor de afsluiting van de jaarrekeningen, als vastgesteld in artikel 69, lid 1, van Verordening (EG) nr. 987/2009, volgen de voorgeschreven vorm en omvatten de bijzonderheden, aangegeven door de onafhankelijke deskundige of het deskundigenteam, als bedoeld in artikel 3, lid 3, van dit besluit. Elke delegatie stuurt deze nota uiterlijk 31 juli van het jaar volgend op het verslagjaar naar het secretariaat. Artikel 8 Voor zover nodig, is het reglement van de Administratieve Commissie op de Rekencommissie van toepassing. Artikel 9 1.   Dit besluit wordt bekendgemaakt in het Publicatieblad van de Europese Unie . Het is van toepassing met ingang van de datum van bekendmaking. 2.   Dit besluit vervangt Besluit nr. H4 van 22 december 2009 ( 3 ) . De voorzitter van de Administratieve Commissie Claire JEAN ( 1 ) PB L 166 van 30.4.2004, blz. 1 . ( 2 ) PB L 284 van 30.10.2009, blz. 1 . ( 3 ) Besluit nr. H4 van 22 december 2009 betreffende de samenstelling en de werkmethoden van de Rekencommissie van de Administratieve Commissie voor de coördinatie van de socialezekerheidsstelsels ( PB C 107 van 27.4.2010, blz. 3 ).",
  "source": "EUR LEX"
}