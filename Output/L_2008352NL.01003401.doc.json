{
  "url": "http://www.w3.org/1999/xhtml\">",
  "content": "L_2008352NL.01003401.xml 31.12.2008 NL Publicatieblad van de Europese Unie L 352/34 BESCHIKKING VAN DE COMMISSIE van 8 december 2008 tot machtiging van het Verenigd Koninkrijk om een overeenkomst met de Bailiwick of Jersey, de Bailiwick of Guernsey en het eiland Man te sluiten zodat geldovermakingen tussen het Verenigd Koninkrijk en elk van deze grondgebieden overeenkomstig Verordening (EG) nr. 1781/2006 van het Europees Parlement en de Raad als geldovermakingen binnen het Verenigd Koninkrijk worden behandeld (Kennisgeving geschied onder nummer C(2008) 7812) (Slechts de tekst in de Engelse taal is authentiek) (2008/982/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 1781/2006 van het Europees Parlement en de Raad van 15 november 2006 betreffende bij geldovermakingen te voegen informatie over de betaler ( 1 ) , en met name op artikel 17, Gezien het verzoek van het Verenigd Koninkrijk, Overwegende hetgeen volgt: (1) Op 15 december 2006 heeft het Verenigd Koninkrijk om een afwijking uit hoofde van artikel 17 van Verordening (EG) nr. 1781/2006 verzocht voor de geldovermakingen tussen de Bailiwick of Jersey, de Bailiwick of Guernsey, het eiland Man en het Verenigd Koninkrijk. (2) Overeenkomstig artikel 17, lid 2, van Verordening (EG) nr. 1781/2006 werden geldovermakingen tussen, enerzijds, de Bailiwick of Jersey, de Bailiwick of Guernsey en het eiland Man en, anderzijds, het Verenigd Koninkrijk vanaf 1 januari 2007 tijdelijk als geldovermakingen binnen het Verenigd Koninkrijk behandeld. (3) Tijdens de vergadering van het Comité voor de voorkoming van het witwassen van geld en terrorismefinanciering van 18 april 2008 werden de lidstaten ervan in kennis gesteld dat de Commissie meende alle benodigde gegevens voor de beoordeling van het verzoek van het Verenigd Koninkrijk te hebben ontvangen. (4) De Bailiwick of Jersey, de Bailiwick of Guernsey en het eiland Man behoren niet tot het in artikel 299 van het EG-Verdrag omschreven grondgebied van de Gemeenschap, maar maken deel uit van de valutazone van het Verenigd Koninkrijk en voldoen derhalve aan het criterium van artikel 17, lid 1, onder a), van Verordening (EG) nr. 1781/2006. (5) De betalingsdienstaanbieders van de Bailiwick of Jersey, de Bailiwick of Guernsey en het eiland Man nemen rechtstreeks deel aan de betalings- en afwikkelingssystemen van het Verenigd Koninkrijk en zullen ook deelnemen aan het toekomstige „Faster Payments System”. Zij voldoen derhalve aan het criterium van artikel 17, lid 1, onder b), van Verordening (EG) nr. 1781/2006. (6) De Bailiwick of Jersey, de Bailiwick of Guernsey en het eiland Man hebben in hun respectieve rechtsorde voorschriften opgenomen die overeenstemmen met die van Verordening (EG) nr. 1781/2006, met name door middel van de „Community Provisions (Wire Transfers) (Jersey) Regulations 2007”, de „Transfers of Funds Ordinances for Guernsey, Sark and Alderney (Bailiwick of Guernsey)”, de „Isle of Man's European Communities (Wire Transfers Regulation) (Application) Order 2007” en de „Isle of Man's EC Wire Transfer Regulations 2007”. (7) De „Money Laundering (Jersey) Order 2008”, aangevuld met het „Handbook for the Prevention and Detection of Money Laundering and the Financing of Terrorism”, de „Bailiwick of Guernsey's Criminal Justice (Proceeds of Crime) Regulations 2007”, aangevuld met het „Handbook for Financial Services Businesses on Countering Financial Crime and Terrorist Financing”, en de „Isle of Man's Criminal Justice (Money Laundering) Code 2007”, aangevuld met het „Anti-Money Laundering Guidance Notes Handbook” dragen bij tot de totstandbrenging van een deugdelijke antiwitwasregeling in de respectieve drie rechtsgebieden. (8) Met „The Terrorism (United Nations Measures) (Channel Islands) Order 2001” (SI 2001 N o 3363) en „The Terrorism (United Nations Measures) (Isle of Man) Order 2001” (SI 2001 N o 3364), alsook het „Al-Qaida and Taliban (United Nations Measures) (Channel Islands) Order 2002” (SI 2002 N o 258) en „Al-Qa’ida and Taliban (United Nations Measures) (Isle of Man) Order 2002” (SI 2002 N o 259), in combinatie met het gebruik van een door het Verenigd Koninkrijk uitgevaardigde geconsolideerde lijst waarin de entiteiten en personen zijn opgenomen wier tegoeden moeten worden bevroren, en die de op de lijst van de Verenigde Naties, de Europese Unie en het Verenigd Koninkrijk staande entiteiten en personen omvat die het voorwerp van financiële sancties uitmaken, zijn in de Bailiwick of Jersey, de Bailiwick of Guernsey en het eiland Man afdoende maatregelen getroffen om financiële sancties op te leggen aan de entiteiten en personen die op de lijst van de Verenigde Naties of de Europese Unie voorkomen. (9) De Bailiwick of Jersey, de Bailiwick of Guernsey en het eiland Man hebben derhalve dezelfde voorschriften uitgevaardigd als die welke bij Verordening (EG) nr. 1781/2006 zijn vastgesteld en verlangen van hun respectieve betalingsdienstaanbieders dat zij deze voorschriften toepassen. Zij voldoen daarmee aan het criterium van artikel 17, lid 1, onder c), van genoemde verordening. (10) Het is bijgevolg dienstig het Verenigd Koninkrijk de gevraagde afwijking toe te staan. (11) De in deze beschikking vervatte maatregelen zijn in overeenstemming met het advies van het Comité voor de voorkoming van het witwassen van geld en terrorismefinanciering, HEEFT DE VOLGENDE BESCHIKKING GEGEVEN: Artikel 1 Het Verenigd Koninkrijk wordt gemachtigd overeenkomsten met respectievelijk de Bailiwick of Jersey, de Bailiwick of Guernsey en het eiland Man te sluiten zodat de geldovermakingen tussen, enerzijds, de Bailiwick of Jersey, de Bailiwick of Guernsey en het eiland Man en, anderzijds, het Verenigd Koninkrijk voor de toepassing van Verordening (EG) nr. 1781/2006 als geldovermakingen binnen het Verenigd Koninkrijk worden behandeld. Artikel 2 Deze beschikking is gericht tot het Verenigd Koninkrijk van Groot-Brittannië en Noord-Ierland. Gedaan te Brussel, 8 december 2008. Voor de Commissie Charlie Mc CREEVY Lid van de Commissie ( 1 ) PB L 345 van 8.12.2006, blz. 1 .",
  "source": "EUR LEX"
}