{
  "url": "http://www.w3.org/1999/xhtml\">",
  "content": "L_2017054NL.01000601.xml 1.3.2017 NL Publicatieblad van de Europese Unie L 54/6 UITVOERINGSVERORDENING (EU) 2017/358 VAN DE COMMISSIE van 28 februari 2017 tot bevestiging van de goedkeuringsvoorwaarden van de werkzame stof acrinathrin, zoals vermeld in Uitvoeringsverordening (EU) nr. 540/2011 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 13, lid 2, onder c), Overwegende hetgeen volgt: (1) Bij Uitvoeringsverordening (EU) nr. 974/2011 van de Commissie ( 2 ) is de werkzame stof acrinathrin goedgekeurd overeenkomstig Verordening (EG) nr. 1107/2009 en de stof is opgenomen in deel B van de bijlage bij Uitvoeringsverordening (EU) nr. 540/2011 van de Commissie ( 3 ) . Overeenkomstig rij 19 van deel B van de bijlage bij Uitvoeringsverordening (EU) nr. 540/2011 „[m]ag [acrinathrin] alleen worden toegelaten voor gebruik als insecticide en acaricide in doseringen van maximaal 22,5 g/ha per toepassing.”. (2) Op 8 mei 2012 heeft Cheminova A/S, op wiens verzoek acrinathrin was goedgekeurd, een aanvraag ingediend voor een wijziging van de goedkeuringsvoorwaarden van de werkzame stof acrinathrin om gebruik ervan als insecticide en acaricide zonder beperkingen op de dosering toe te staan. Bij het wijzigingsverzoek was informatie betreffende de aangevraagde uitbreiding van het gebruik gevoegd. De aanvraag werd ingediend bij Frankrijk, dat bij Verordening (EG) nr. 1490/2002 van de Commissie ( 4 ) was aangewezen als lidstaat-rapporteur. (3) Frankrijk heeft de door de aanvrager ingediende informatie onderzocht en een addendum bij het ontwerpbeoordelingsverslag opgesteld. Het land heeft dat addendum op 5 november 2012 ingediend bij de Commissie, met een kopie aan de Europese Autoriteit voor voedselveiligheid (EFSA). (4) De EFSA heeft het addendum aan de aanvrager en de lidstaten verstuurd en ter beschikking gesteld van het publiek, en gaf gedurende een periode van zestig dagen gelegenheid voor het indienen van schriftelijke opmerkingen. (5) Rekening houdend met het addendum op het ontwerpbeoordelingsverslag heeft de EFSA op 21 november 2013 haar conclusie over acrinathrin vastgesteld ( 5 ) wat het onbeperkte gebruik ervan als insecticide en acaricide betreft. (6) De EFSA heeft haar conclusie aan de aanvrager, de lidstaten en de Commissie meegedeeld en ter beschikking gesteld van het publiek. Rekening houdend met het addendum op het ontwerpbeoordelingsverslag door de lidstaat-rapporteur en de conclusie van de EFSA heeft de Commissie bij het Permanent Comité voor planten, dieren, levensmiddelen en diervoeders een evaluatieverslag en een ontwerpverordening ingediend. (7) De aanvrager heeft de mogelijkheid gekregen om opmerkingen in te dienen op het evaluatieverslag over acrinathrin, met inbegrip van het addendum. De aanvrager heeft zijn opmerkingen ingediend en deze zijn zorgvuldig onderzocht. Ondanks de argumenten van de aanvrager blijven de in overweging 8 vermelde problemen echter bestaan. (8) Op basis van het evaluatieverslag en andere voor het desbetreffende geval legitieme factoren mag er niet van uit worden gegaan dat de door de aanvrager ingediende aanvullende informatie de specifieke bezorgdheid die heeft geleid tot een beperking op het gebruik van acrinathrin in doseringen van maximaal 22,5 g/ha per toepassing heeft doen verdwijnen. Acrinathrin is met name zeer toxisch voor vissen en ongewervelde waterdieren en de aanvaardbaarheid ervan op basis van de huidige doseringen vereist reeds uitgebreide risicobeperkende maatregelen. De nieuwe door de aanvrager verstrekte gegevens konden niet aantonen dat bij de voorgenomen aanzienlijke verhoging van de doseringen, en bijgevolg van de blootstelling, het risico voor de betrokken aquatische organismen nog steeds aanvaardbaar is. Ten slotte besluit de EFSA op basis van de door de kennisgever ingediende bevestigende informatie dat de hogere doseringen een hoog risico zouden inhouden voor andere niet tot de doelsoorten behorende geleedpotigen, hetgeen opnieuw bevestigt dat deze doseringen niet kunnen worden verhoogd. (9) Bijgevolg is niet aangetoond dat gewasbeschermingsmiddelen die acrinathrin bevatten naar verwachting in het algemeen aan de in artikel 4, lid 3, van Verordening (EG) nr. 1107/2009 vastgestelde eisen zullen voldoen bij gebruik ervan als insecticide of acaricide zonder beperking op de dosering. (10) De goedkeuringsvoorwaarden van de werkzame stof acrinathrin, zoals vermeld in rij 19 van deel B van de bijlage bij Uitvoeringsverordening (EU) nr. 540/2011 van de Commissie, moeten bijgevolg worden bevestigd. (11) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bevestiging van de goedkeuringsvoorwaarden De goedkeuringsvoorwaarden van de werkzame stof acrinathrin, zoals vermeld in rij 19 van deel B van de bijlage bij Uitvoeringsverordening (EU) nr. 540/2011 van de Commissie, worden bevestigd. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 februari 2017. Voor de Commissie De voorzitter Jean-Claude JUNCKER ( 1 ) PB L 309 van 24.11.2009, blz. 1 . ( 2 ) Uitvoeringsverordening (EU) nr. 974/2011 van de Commissie van 29 september 2011 tot goedkeuring van de werkzame stof acrinathrin overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen, en tot wijziging van de bijlage bij Uitvoeringsverordening (EU) nr. 540/2011 van de Commissie en de bijlage bij Beschikking 2008/934/EG van de Commissie ( PB L 255 van 1.10.2011, blz. 1 ). ( 3 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 4 ) Verordening (EG) nr. 1490/2002 van de Commissie van 14 augustus 2002 houdende bepalingen voor de uitvoering van de derde fase van het werkprogramma zoals bedoeld in artikel 8, lid 2, van Richtlijn 91/414/EEG van de Raad en tot wijziging van Verordening (EG) nr. 451/2000 ( PB L 224 van 21.8.2002, blz. 23 ). ( 5 ) Conclusion on the peer review of the pesticide risk assessment of the active substance acrinathrin. EFSA Journal 2013; 11(12):3469. Online beschikbaar op www.efsa.europa.eu/efsajournal.htm",
  "source": "EUR LEX"
}