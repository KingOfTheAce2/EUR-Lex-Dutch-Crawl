{
  "url": "http://www.w3.org/1999/xhtml\"><!--",
  "content": "L_2022043NL.01004701.xml 24.2.2022 NL Publicatieblad van de Europese Unie L 43/47 GEDELEGEERDE RICHTLIJN (EU) 2022/281 VAN DE COMMISSIE van 13 december 2021 tot wijziging, met het oog op aanpassing aan de wetenschappelijke en technische vooruitgang, van bijlage III bij Richtlijn 2011/65/EU van het Europees Parlement en de Raad betreffende een vrijstelling voor het gebruik van kwik in (compacte) fluorescentielampen met enkele lampvoet voor speciale doeleinden (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2011/65/EU van het Europees Parlement en de Raad van 8 juni 2011 betreffende beperking van het gebruik van bepaalde gevaarlijke stoffen in elektrische en elektronische apparatuur ( 1 ) , en met name artikel 5, lid 1, punt a), Overwegende hetgeen volgt: (1) Krachtens Richtlijn 2011/65/EU zijn de lidstaten verplicht ervoor te zorgen dat elektrische en elektronische apparatuur (EEA) die in de handel wordt gebracht, geen van de in bijlage II bij die richtlijn opgenomen gevaarlijke stoffen bevat. Die beperking geldt niet voor de vrijgestelde toepassingen die zijn vermeld in bijlage III bij die richtlijn. (2) De categorieën elektrische en elektronische apparatuur waarop Richtlijn 2011/65/EU van toepassing is, zijn opgenomen in de lijst in bijlage I bij die richtlijn. (3) Kwik is opgenomen in de lijst in bijlage II bij Richtlijn 2011/65/EU als stof waarvoor beperkingen gelden. (4) Bij Besluit 2010/571/EU ( 2 ) heeft de Commissie onder meer een vrijstelling verleend voor het gebruik van kwik in (compacte) fluorescentielampen met enkelvoudige lampvoet voor speciale doeleinden (“de vrijstelling”), die nu als vrijstelling 1(f) is opgenomen in bijlage III bij Richtlijn 2011/65/EU. De vrijstelling zou overeenkomstig artikel 5, lid 2, tweede alinea, punt a), van die richtlijn op 21 juli 2016 vervallen. (5) Kwik wordt gebruikt in (compacte) fluorescentielampen met enkelvoudige lampvoet (CFL-lampen) voor speciale doeleinden om ultraviolet licht te produceren, dat vervolgens door de fluorescerende laag op de lamp in zichtbaar licht wordt omgezet. (6) Op 19 december 2014 en 15 januari 2015 — dat wil zeggen binnen de in artikel 5, lid 5, van Richtlijn 2011/65/EU vastgestelde termijn — heeft de Commissie twee aanvragen om verlenging van de vrijstelling (“de verlengingsaanvragen”) ontvangen; een van die aanvragen werd op 20 januari 2020 bijgewerkt met een hernieuwde aanvraag. Overeenkomstig artikel 5, lid 5, tweede alinea, van Richtlijn 2011/65/EU blijft de vrijstelling geldig tot een besluit over de verlengingsaanvraag is genomen. (7) Bij de evaluatie van de verlengingsaanvragen, waarbij rekening is gehouden met de beschikbaarheid van alternatieven en de sociaaleconomische gevolgen van vervanging, is geconcludeerd dat de verwijdering van kwik in de betrokken toepassingen of de vervanging ervan door een stof met een vergelijkbare prestatie, momenteel technisch niet haalbaar is. Bij de beoordeling zijn belanghebbenden geraadpleegd overeenkomstig artikel 5, lid 7, van Richtlijn 2011/65/EU. De tijdens deze raadplegingen ontvangen opmerkingen zijn openbaar gemaakt op een daartoe bestemde website. (8) De werkingssfeer en de duur van vrijstellingen van de beperking voor bepaalde specifieke materialen of onderdelen moeten van beperkte aard zijn om tot een geleidelijke uitfasering van het gebruik van gevaarlijke stoffen in EEA te komen. In de beoordeling werd tevens geconcludeerd dat de werkingssfeer van de vrijstelling moet worden beperkt tot nader gespecificeerde toepassingen en dat de duur van de huidige brede vrijstelling kan worden verkort. (9) De vrijstelling is in overeenstemming met Verordening (EG) nr. 1907/2006 van het Europees Parlement en de Raad ( 3 ) en zwakt de door die verordening geboden milieu- en gezondheidsbescherming derhalve niet af. (10) Het is derhalve passend de verlenging van de vrijstelling toe te staan voor een periode van ten hoogste vijf jaar, overeenkomstig artikel 5, lid 2, eerste alinea, van Richtlijn 2011/65/EU, voor CFL-lampen voor speciale doeleinden die zijn ontworpen om licht uit te stralen in het uv-spectrum, aangezien er momenteel geen betrouwbare alternatieven beschikbaar zijn. Voor alle andere typen CFL-lampen die behoren tot de categorie CFL-lampen voor speciale doeleinden, moet de vrijstelling met drie jaar worden verlengd, om de industrie de tijd te gunnen om gedetailleerde informatie voor te bereiden ter rechtvaardiging van de handhaving van de vrijstellingen voor specifieke categorieën lampen voor speciale doeleinden, in overeenstemming met de doelstelling van de richtlijn om de werkingssfeer en de duur van vrijstellingen te beperken. Gezien de resultaten van de lopende inspanningen om betrouwbare vervanging te vinden, is het onwaarschijnlijk dat de duur van de vrijstelling negatieve gevolgen voor de innovatie zal hebben. (11) Richtlijn 2011/65/EU moet derhalve dienovereenkomstig worden gewijzigd, HEEFT DE VOLGENDE RICHTLIJN VASTGESTELD: Artikel 1 Bijlage III bij Richtlijn 2011/65/EU wordt gewijzigd overeenkomstig de bijlage bij deze richtlijn. Artikel 2 1.   De lidstaten moeten uiterlijk op 30 september 2022 de nodige wettelijke en bestuursrechtelijke bepalingen vaststellen en bekendmaken om aan deze richtlijn te voldoen. Zij delen de Commissie de tekst van die bepalingen onmiddellijk mee. Zij passen die bepalingen toe vanaf 1 oktober 2022. Wanneer de lidstaten die bepalingen vaststellen, wordt in die bepalingen zelf of bij de officiële bekendmaking ervan naar deze richtlijn verwezen. De regels voor die verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mee die zij op het onder deze richtlijn vallende gebied vaststellen. Artikel 3 Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 4 Deze richtlijn is gericht tot de lidstaten. Gedaan te Brussel, 13 december 2021. Voor de Commissie De voorzitter Ursula VON DER LEYEN ( 1 ) PB L 174 van 1.7.2011, blz. 88 . ( 2 ) Besluit 2010/571/EU van de Commissie van 24 september 2010 tot wijziging, met het oog op aanpassing aan de wetenschappelijke en technische vooruitgang, van de bijlage bij Richtlijn 2002/95/EG van het Europees Parlement en de Raad betreffende vrijstellingen voor toepassingen die lood, kwik, cadmium, zeswaardig chroom, polybroombifenylen of polybroomdifenylethers bevatten ( PB L 251 van 25.9.2010, blz. 28 ). ( 3 ) Verordening (EG) nr. 1907/2006 van het Europees Parlement en de Raad van 18 december 2006 inzake de registratie en beoordeling van en de autorisatie en beperkingen ten aanzien van chemische stoffen (Reach), tot oprichting van een Europees Agentschap voor chemische stoffen, houdende wijziging van Richtlijn 1999/45/EG en houdende intrekking van Verordening (EEG) nr. 793/93 van de Raad en Verordening (EG) nr. 1488/94 van de Commissie alsmede Richtlijn 76/769/EEG van de Raad en de Richtlijnen 91/155/EEG, 93/67/EEG, 93/105/EG en 2000/21/EG van de Commissie ( PB L 396 van 30.12.2006, blz. 1 ). BIJLAGE In bijlage III bij Richtlijn 2011/65/EU wordt vermelding 1(f) vervangen door: Vrijstelling Werkingssfeer en toepassingsdata “1 Kwik in (compacte) fluorescentielampen met enkelvoudige lampvoet met ten hoogste (per brander): 1(f)-I Lampen die zijn ontworpen om hoofdzakelijk licht in het uv-spectrum uit te stralen: 5 mg Vervalt op 24 februari 2027 1(f)-II Voor speciale doeleinden: 5 mg Vervalt op 24 februari 2025”",
  "source": "EUR LEX"
}