{
  "url": "http://www.w3.org/1999/xhtml\">",
  "content": "L_2017106NL.01001201.xml 22.4.2017 NL Publicatieblad van de Europese Unie L 106/12 UITVOERINGSBESLUIT (EU) 2017/721 VAN DE COMMISSIE van 20 april 2017 betreffende de verlenging van de maatregel die Zweden heeft getroffen voor het op de markt aanbieden of het gebruik van het biocide VectoBac 12AS overeenkomstig artikel 55, lid 1, van Verordening (EU) nr. 528/2012 van het Europees Parlement en de Raad (Kennisgeving geschied onder nummer C(2017) 2435) (Slechts de tekst in de Zweedse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 55, lid 1, derde alinea, Overwegende hetgeen volgt: (1) Op 6 september 2016 heeft Zweden een besluit vastgesteld overeenkomstig artikel 55, lid 1, eerste alinea, van Verordening (EU) nr. 528/2012 houdende toelating tot 5 maart 2017 van het op de markt aanbieden en het gebruik van het biocide VectoBac 12AS voor de bestrijding van dansmuggen, Chironomidae , in verscheidene rioolwaterzuiveringsinstallaties in Zweden („de maatregel”). (2) Op 28 oktober 2016 ontving de Commissie een gemotiveerd verzoek van Zweden overeenkomstig artikel 55, lid 1, derde alinea, van Verordening (EU) nr. 528/2012 om de maatregel te kunnen verlengen. Het gemotiveerde verzoek was gebaseerd op het argument dat VectoBac 12aS essentieel is voor de bestrijding van dansmuggen in de zeer specifieke context van rioolwaterzuiveringsinstallaties in Zweden. (3) VectoBac 12aS bevat Bacillus thuringiensis subsp. israelensis , serotype H14, stam AM65-52, als werkzame stof voor gebruik in productsoort 18 zoals omschreven in bijlage V bij Verordening (EU) nr. 528/2012. Volgens de door Zweden verstrekte informatie is verlenging van de maatregel noodzakelijk om de werknemers op rioolwaterzuiveringsinstallaties te beschermen. Uit deze informatie blijkt dat er sprake is van langdurige beroepsmatige blootstelling aan grote hoeveelheden volwassen dansmuggen, en potentiële sensibilisatie kan leiden tot de ontwikkeling van astma en allergische reacties, die in ernstige gevallen anafylaxie kunnen veroorzaken. (4) Zweden merkte op dat in het verleden verscheidene toelatingen voor het gebruik van VectoBac 12AS in onderzoeksproeven waren verleend. Uit de resultaten van deze proeven is gebleken dat alternatieve methoden, waaronder fysische methoden, geen passende oplossingen voor een doeltreffende bestrijding van de dansmuggen boden. Bovendien is gebleken dat andere biociden, gezien de specifieke behoeften van rioolwaterzuiveringsinstallaties, niet doeltreffend zijn qua toepassing en efficiëntie. (5) Aangezien een gebrek aan een doeltreffende bestrijding van de dansmuggen, die met andere middelen niet mogelijk is, tot een gevaar voor de volksgezondheid kan leiden, is het passend Zweden toe te staan om de maatregel onder bepaalde voorwaarden te verlengen. (6) De in dit besluit vervatte maatregel is in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 Zweden mag voor een periode van ten hoogste 550 dagen de maatregel verlengen voor het op markt aanbieden en het gebruik van het biocide VectoBac 12AS voor de bestrijding van dansmuggen in rioolwaterzuiveringsinstallaties en onder toezicht van de bevoegde autoriteit. Artikel 2 Dit besluit is gericht tot het Koninkrijk Zweden. Gedaan te Brussel, 20 april 2017. Voor de Commissie Vytenis ANDRIUKAITIS Lid van de Commissie ( 1 ) PB L 167 van 27.6.2012, blz. 1 .",
  "source": "EUR LEX"
}