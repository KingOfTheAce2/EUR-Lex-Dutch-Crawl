{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0397:NL:HTML\">",
  "content": "EUR-Lex - 32003D0397 - NL Avis juridique important | 32003D0397 2003/397/EG: Besluit van de Raad van 19 mei 2003 inzake de beginselen, prioriteiten, tussentĳdse doelstellingen en voorwaarden van het partnerschap voor de toetreding met Roemenië Publicatieblad Nr. L 145 van 12/06/2003 blz. 0021 - 0039 Besluit van de Raad van 19 mei 2003 inzake de beginselen, prioriteiten, tussentijdse doelstellingen en voorwaarden van het partnerschap voor de toetreding met Roemenië (2003/397/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 622/98 van de Raad van 16 maart 1998 betreffende de hulp aan de kandidaat-lidstaten in het kader van de pretoetredingsstrategie, en inzonderheid de invoering van partnerschappen voor de toetreding(1), en met name op artikel 2, Gezien het voorstel van de Commissie, Overwegende hetgeen volgt: (1) De Europese Raad van Luxemburg heeft verklaard dat het partnerschap voor toetreding een nieuw instrument is, dat de spil vormt van de versterkte pretoetredingsstrategie. (2) De Europese Raad van Kopenhagen heeft verklaard dat ernaar gestreefd wordt, ingevolge de conclusies van de Europese Raad van Brussel en voorzover er beter aan de lidmaatschapscriteria wordt voldaan, Roemenië in 2007 als nieuw lid van de Europese Unie te verwelkomen. Hij heeft de mededeling van de Commissie over het draaiboek voor Roemenië bekrachtigd, met inbegrip van de voorstellen voor een aanmerkelijke verhoging van de pretoetredingssteun, en verklaard dat het beschikbaar te stellen hoge financieringsbedrag op flexibele wijze moet worden aangewend voor de gestelde prioriteiten, onder meer op belangrijke gebieden zoals justitie en binnenlandse zaken. De herziene partnerschappen voor toetreding die volgend jaar aan hem moeten worden voorgelegd, zullen verdere richtsnoeren verschaffen voor de pretoetredingsactiviteiten. (3) Verordening (EG) nr. 622/98 bepaalt dat de Raad op voorstel van de Commissie met gekwalificeerde meerderheid van stemmen een besluit neemt over de beginselen, prioriteiten, tussentijdse doelstellingen en voorwaarden van de onderscheiden partnerschappen voor de toetreding, zoals deze aan elke kandidaat-lidstaat worden voorgelegd, alsook over belangrijke wijzigingen die daarin naderhand worden aangebracht. (4) Voor de hulpverlening van de Gemeenschap moet worden voldaan aan een aantal essentiële voorwaarden, zoals met name de naleving van de in de Europaovereenkomsten vervatte verbintenissen en vooruitgang bij het voldoen aan de criteria van Kopenhagen. Indien een essentieel element ontbreekt, kan de Raad, op voorstel van de Commissie en met gekwalificeerde meerderheid van stemmen, passende maatregelen nemen met betrekking tot de pretoetredingssteun. (5) De Europese Raad van Luxemburg heeft besloten dat de uitvoering van het partnerschap voor de toetreding en de vorderingen bij het overnemen van het acquis zullen worden beoordeeld in het kader van de bij de Europaovereenkomsten ingestelde organen. (6) In haar periodiek verslag voor 2002 geeft de Commissie een objectieve analyse van de voorbereidingen van Roemenië op het lidmaatschap en merkt zij prioritaire gebieden aan waarop aanvullende inspanningen vereist zijn. (7) Roemenië moet ervoor zorgen dat de voor de programmering, de coördinatie, het beheer, de controle en de evaluatie van de communautaire pretoetredingsfondsen vereiste wettelijke en bestuurlijke structuren aanwezig zijn, BESLUIT: Artikel 1 Overeenkomstig artikel 2 van Verordening (EG) nr. 622/98 zijn de beginselen, prioriteiten, tussentijdse doelstellingen en voorwaarden van het partnerschap voor de toetreding van Roemenië opgenomen in de bijlage bij dit besluit, die een integrerend onderdeel van dit besluit vormt. Artikel 2 De uitvoering van het partnerschap voor de toetreding wordt beoordeeld in het kader van de instanties die bij de Europaovereenkomst zijn ingesteld en door de passende instanties van de Raad op basis van de periodieke verslagen van de Commissie aan de Raad. Artikel 3 Dit besluit wordt van kracht op de derde dag volgende op de datum van zijn bekendmaking in het Publicatieblad van de Europese Unie. Gedaan te Brussel, 9 mei 2003. Voor de Raad De voorzitter G. Papandreou (1) PB L 85 van 20.3.1998, blz. 1. BIJLAGE 1. INLEIDING De Europese Raad van Luxemburg heeft in december 1997 besloten dat het partnerschap voor toetreding de spil vormt van de versterkte pretoetredingsstrategie, waarbij alle vormen van bijstand aan de kandidaat-lidstaten worden ingezet binnen één enkel kader. De Gemeenschap kan zo haar steun aanpassen aan de specifieke behoeften van elke kandidaat-lidstaat, zodat hulp kan worden geboden bij het oplossen van bijzondere problemen in verband met de toetreding. Het eerste partnerschap voor de toetreding voor Roemenië werd vastgesteld in maart 1998. Overeenkomstig Verordening (EG) nr. 622/98 (artikel 2) werd het partnerschap voor de toetreding een eerste maal aangepast in december 1999, en vervolgens nogmaals in januari 2002(1), waarbij rekening werd gehouden met de verdere ontwikkelingen in Roemenië. In de mededeling van de Commissie over het Draaiboek voor Roemenië werd aangekondigd dat de Commissie een herzien partnerschap voor Roemenië zou voorstellen in het licht van de conclusies van de voortgangsverslagen over 2002 en de draaiboeken. Volgens deze mededeling zullen de in de draaiboeken vastgestelde taken voor de korte en middellange termijn verder ontwikkeld worden in de herziene partnerschappen voor toetreding, die het jaar hierop gepresenteerd zullen worden, zal het partnerschap voor toetreding de basis blijven vormen voor de programmering van pretoetredingssteun, maar zullen de prioriteiten voor de steunverlening tevens worden gebaseerd op het periodieke verslag, het draaiboek en de herziene nationale ontwikkelingsplannen die Roemenië dient op te stellen overeenkomstig de eisen van de Structuurfondsen. Het partnerschap voor toetreding zal een aanvulling vormen op het draaiboek en is in combinatie daarmee het belangrijkste hulpmiddel voor Roemenië bij de voorbereiding op toetreding tot de EU. 2. DOELSTELLINGEN Het partnerschap voor de toetreding heeft als doel in één kader vast te leggen welke de prioritaire gebieden voor verdere werkzaamheden zijn, als omschreven in het periodiek verslag voor 2002 van de Commissie over de vorderingen van Roemenië op de weg naar toetreding, welke financiële middelen beschikbaar zijn om Roemenië te helpen bij de tenuitvoerlegging van deze prioriteiten, en welke voorwaarden aan deze steun zijn verbonden. Dit partnerschap voor de toetreding vormt de basis voor een aantal beleidsinstrumenten die zullen worden gebruikt om de kandidaat-lidstaten te helpen bij de voorbereiding op het lidmaatschap. Tot die instrumenten behoren onder andere de procedure voor begrotingscontrole in de pretoetredingsfase, het economische pretoetredingsprogramma, het pretoetredingspact inzake georganiseerde criminaliteit, de nationale ontwikkelingsplannen, de plannen voor plattelandsontwikkeling, een nationaal werkgelegenheidsbeleid dat overeenstemt met de Europese strategie op dit terrein, en de sectorale plannen die nodig zijn voor deelname aan de Structuurfondsen na toetreding en de tenuitvoerlegging van ISPA en Sapard vóór toetreding. Al die instrumenten zijn verschillend van aard en worden overeenkomstig specifieke procedures uitgewerkt en ten uitvoer gelegd, eventueel met pretoetredingssteun. Zij vormen geen integrerend deel van dit partnerschap, maar de prioriteiten die erin zijn vervat zijn daarmee verenigbaar. 3. BEGINSELEN De belangrijkste prioritaire gebieden die voor elke kandidaat-lidstaat zijn vastgesteld, hebben betrekking op hun vermogen om de verplichtingen na te komen die voortvloeien uit de criteria van Kopenhagen, volgens welke het lidmaatschap vereist: - stabiele instellingen die de democratie, de rechtsorde, de mensenrechten en de eerbiediging en de bescherming van minderheden garanderen; - een functionerende markteconomie en het vermogen het hoofd te bieden aan de concurrentiedruk en de marktkrachten binnen de Unie; - het vermogen de verplichtingen van het lidmaatschap op zich te nemen, met inbegrip van de doelstellingen op het gebied van de politieke, economische en monetaire unie. In 1995 benadrukte de Europese Raad, bijeen in Madrid, de noodzaak voor de kandidaat-lidstaten hun bestuursstructuren aan te passen om na de toetreding een harmonieus functioneren van het beleid van de Gemeenschap te garanderen. In 1997 werd in Luxemburg benadrukt dat integratie van het acquis in de nationale wetgeving noodzakelijk is, maar op zichzelf niet voldoende, want ook de toepassing van het acquis moet gegarandeerd zijn. De Europese Raad van Feira (2000) en die van Göteborg (2001) bevestigden het cruciale belang van het vermogen van de kandidaat-lidstaten tot tenuitvoerlegging en handhaving van het acquis en voegden daaraan toe dat dit van de kandidaten omvangrijke inspanningen vereist ter versterking en hervorming van hun bestuurlijke en justitiële structuren. De Europese Raad van Kopenhagen in 2002 benadrukte wederom het belang van bestuurlijke en gerechtelijke hervormingen, waardoor Roemenië vooruitgang zou kunnen boeken met de voorbereidingen op het lidmaatschap. 4. PRIORITEITEN Uit de periodieke verslagen van de Commissie is, naast de reeds gemaakte vorderingen, duidelijk de omvang gebleken van de inspanningen die de kandidaat-lidstaten op bepaalde gebieden nog moeten doen om zich op de toetreding voor te bereiden. In de periodieke verslagen van 2002 werd geconcludeerd dat Roemenië aan de politieke criteria blijft voldoen en weliswaar vorderingen blijft maken op weg naar een functionerende markteconomie, maar nog niet voldoet aan de economische criteria van Kopenhagen. Om de voorbereidingen met succes te voltooien, moet Roemenië zijn inspanningen voor de omzetting, uitvoering en handhaving van het acquis voortzetten. Ook moet de hervorming van het openbare bestuur en de rechterlijke macht worden voortgezet teneinde de hiervoor benodigde bestuurlijke en gerechtelijke capaciteit te scheppen. In het draaiboek voor Roemenië, dat de periode tot aan de toetreding beslaat, zijn de belangrijkste stappen aangegeven die genomen moeten worden om klaar te zijn voor het lidmaatschap. Het draaiboek is gebaseerd op de tijdens de onderhandelingen gedane toezeggingen en op hetgeen gedaan moet worden om te voldoen aan de criteria voor lidmaatschap van Kopenhagen en Madrid. Het draaiboek beoogt Roemenië te ondersteunen bij zijn inspanningen om aan de resterende criteria voor lidmaatschap te voldoen door vast te stellen welke taken er nog wachten en door meer financiële steun beschikbaar te stellen. Er wordt met name nadruk gelegd op de bestuurlijke en gerechtelijke capaciteit die nodig is om het acquis ten uitvoer te leggen en op economische hervormingen. Voor de hoofdstukken van het acquis biedt het draaiboek maatstaven aan de hand waarvan de voortgang van Roemenië kan worden gemeten. Deze maatstaven omvatten zowel de aanpassing van de wetgeving als de ontwikkeling van bestuurlijke capaciteit. Dit herziene partnerschap voor toetreding vormt een aanvulling op het draaiboek en is in combinatie daarmee het belangrijkste hulpmiddel voor Roemenië bij de voorbereiding op toetreding tot de EU. In het toetredingspartnerschap worden de in het draaiboek vastgestelde taken voor de korte en middellange termijn verder ontwikkeld en worden prioriteiten vastgesteld waarvan redelijkerwijs kan worden verwacht dat Roemenië ze in de periode 2003-2004 volledig dan wel voor een groot deel zal kunnen verwezenlijken. De prioriteiten uit het toetredingspartnerschap zijn vastgesteld in overleg met de betreffende landen. De te verlenen steun is afhankelijk van de mate waarin deze doelstellingen worden bereikt. Het is tevens van belang dat Roemenië zijn verplichtingen nakomt op het gebied van aanpassing van de wetgeving en tenuitvoerlegging van het acquis, in overeenstemming met de verbintenissen die het in het kader van de Europaovereenkomst en de onderhandelingen is aangegaan. Zoals gezegd is opname van het acquis in de wetgeving op zich niet voldoende: tevens moet erop worden toegezien dat deze daadwerkelijk wordt toegepast volgens dezelfde normen als die welke gelden in de Unie. Op alle hierna genoemde terreinen is een geloofwaardige en doelmatige tenuitvoerlegging van het acquis nodig. Aan de hand van de analyse van het periodiek verslag 2002 van de Commissie zijn voor Roemenië de onderstaande prioriteiten en tussentijdse doelstellingen vastgesteld. De prioriteiten worden gepresenteerd volgens de opbouw van het periodiek verslag(2). Politieke criteria Democratie en rechtsstaat Herziening van de kaderwet van 1999 inzake het ambtenarenapparaat, invoering van de benodigde secundaire wetgeving en vaststelling van de mechanismen en structuren voor de tenuitvoerlegging ervan. - Goedkeuring van een algehele strategie voor de hervorming van het ambtenarenapparaat waarbij duidelijkheid wordt verschaft over de institutionele verantwoordelijkheden voor administratieve hervorming en die het volgende moet omvatten: i) algehele hervorming van de salariëring in volledige overeenstemming met de IFI's; ii) verbetering van de voorzieningen voor zowel initiële opleiding als bijscholing; iii) de instelling van een loopbaanstructuur gebaseerd op een doorzichtig bevorderings- en beoordelingssysteem; iv) invoering van elementen van modern personeelsbeheer; v) versterking van de administratieve structuren teneinde Roemenië in staat te stellen de EG-middelen ten volle effectief te gebruiken. De strategie moet een programma van opeenvolgende hervormingen en een kader voor meerjarige donorbijstand omvatten. - Goedkeuring van een algehele strategie voor de hervorming van het beleidsvormingsproces dat het volgende moet omvatten: i) procedures voor beleidscoördinatie en -overleg tussen ministeries; ii) raadpleging van belanghebbenden; iii) screening van alle wetsontwerpen op de implicaties voor de begroting; iv) screening van alle wetsontwerpen op hun verenigbaarheid met de Europaovereenkomst en het acquis communautaire. De strategie moet een programma van opeenvolgende hervormingen en een kader voor meerjarige donorbijstand omvatten. Met het oog op de tenuitvoerlegging van de strategie dient een speciaal daarvoor bestemde administratieve eenheid te worden ingesteld. - Vermindering van het gebruik van verordeningen en noodverordeningen als wetgevende instrumenten en verduidelijking van de omstandigheden waaronder deze bepalingen kunnen worden gebruikt. - Goedkeuring van een algehele strategie voor het beheer van de lopende processen van decentralisatie/afstoting. De strategie dient een programma van opeenvolgende hervormingen te omvatten alsmede een kader voor meerjarige donorbijstand. Daarbij dient bijzondere aandacht te worden besteed aan de terbeschikkingstelling van toereikende middelen aan de lagere overheden op een volledig doorzichtige en voorspelbare wijze, teneinde ervoor te zorgen dat de middelen gelijke tred houden met de toenemende verantwoordelijkheden. - Intensivering van de corruptiebestrijding door middel van: i) verdere tenuitvoerlegging van de strategie en het programma ter bestrijding van corruptie; ii) versterking van de autonomie van het nationale anticorruptiebureau van de openbaar aanklager; iii) invoering van het begrip strafrechtelijke of administratieve sancties ten aanzien van rechtspersonen in Roemenië; iv) ontwikkeling van ethische codes voor belangrijke functies, waaronder organen belast met het toezicht op de naleving van de wet en de rechterlijke macht, alsmede v) zorgdragen voor een doeltreffend vervolgingsapparaat. - Verbeteren van het toezicht op de naleving van civielrechtelijke besluiten en ervoor zorgen dat de nodige middelen ter beschikking worden gesteld om deze besluiten te verwerken. - Verdere inspanningen om een effectief proeftijdsysteem te ontwikkelen. - Ontwikkeling en tenuitvoerlegging van een strategie om de rechterlijke macht te hervormen, omvattende: i) Verzekering van de volledige onafhankelijkheid van de rechterlijke macht, in het bijzonder door de vaststelling van een doorzichtig systeem voor de aanwerving en de selectie van rechters; afschaffing van de voorziening op grond waarvan hogere ambtenaren tot rechter kunnen worden benoemd zonder dat door hen een examen moet worden afgelegd; invoering van doorzichtige wettelijke procedures voor het ontheffen van rechters uit hun ambt en het bestraffen van fouten van rechters. ii) Verbetering van de vakkundigheid van de rechterlijke macht, in het bijzonder door middel van: verbetering van opleidingsprogramma's in het Nationale Instituut voor de Magistratuur (NIM); versterking van de capaciteit van het opleidingscentrum voor griffiers om initiële en bijscholing te verstrekken; ontwikkeling van opleidingsmogelijkheden voor andere juridische beroepen zoals advocaten, notarissen, deurwaarders en medewerkers van het ministerie van Justitie. iii) Verbetering van de administratie van de rechtbanken, in het bijzonder door middel van: modernisering van de systemen voor het beheer van rechtszaken en klassement; ontwikkeling van duidelijke criteria voor de toewijzing van rechtszaken; systematische invoering van alternatieve beslechting van geschillen; verruiming van de toegang tot gratis rechtsbijstand; verbetering van de uitrusting en infrastructuur van de rechtbanken. - Voortzetting van het proces van beleidshervorming en modernisering, in het bijzonder door: de voltooiing van de interne reorganisatie; verdere inspanningen van politieagenten met betrekking tot het respecteren van de fundamentele rechten van de mens; bredere inzet van wijkpolitie; waarborgen van de opzet en de goede werking van een efficiënt systeem voor het onderzoeken van klachten over fouten van politieagenten; verzekeren dat Roma toegang hebben tot dit systeem. - Herziening van de secties van het wetboek van strafrecht met betrekking tot verbaal geweld, laster en belediging van autoriteiten teneinde deze in overeenstemming te brengen met de bepalingen van, en de jurisprudentie in verband met, het Europees Verdrag tot bescherming van de rechten van de mens. - Versterking van de rechtszekerheid binnen de Roemeense rechtsorde door beperking van het recht van de openbaar aanklager om buitengewone beroepen in te stellen (in het bijzonder beroepen om nietigverklaring) teneinde ervoor te zorgen dat dit recht alleen in een beperkt aantal gevallen en volgens objectieve wettelijke criteria kan worden uitgeoefend. Mensenrechten en de bescherming van minderheden - Verdere aanpassing aan het acquis op het gebied van de bestrijding van discriminatie en verzekeren van de juiste tenuitvoerlegging ervan door de Roemeense Nationale Raad voor discriminatiebestrijding volledig operationeel te maken(3). - Verdere hervorming van het publieke systeem van kinderbescherming in overeenstemming met de nationale strategie voor de bescherming van kinderen in moeilijkheden, in het bijzonder door de sluiting van verouderde instellingen, de-institutionalisering en voorkoming van institutionalisering van de kinderopvang door de verstrekking van alternatieve sociale diensten voor gezinnen en kinderen. Volledige naleving garanderen van het VN-verdrag inzake de rechten van het kind. - Ontwikkeling van adequate nationale normen voor alle diensten die zich met kinderbescherming bezig houden, met inbegrip van herziening van de hygiënische normen, alsmede het beter in staat stellen van de nationale autoriteit om inspecties op lokaal niveau te verrichten. - Werken naar de sluiting van bestaande bijzondere scholen door de ontwikkeling van een voor ieder toegankelijk onderwijsstelsel. - Tenuitvoerlegging van de nationale strategie inzake kraamklinieken, met als doel het verminderen van het percentage kinderen dat in dergelijke klinieken wordt achtergelaten. - Handhaving van het geldende moratorium op internationale adoptie totdat nieuwe wetgeving van kracht is die in overeenstemming is met de belangen van het kind en de internationale verplichtingen van Roemenië, en de administratieve capaciteit voorhanden is om deze nieuwe wetgeving naar behoren ten uitvoer te leggen. - Verstrekking van toereikende financiële ondersteuning en administratieve capaciteit om de nationale strategie voor de verbetering van de situatie van de Roma ten uitvoer te leggen. - Verstrekking van toereikende financiële ondersteuning en de administratieve capaciteit om de nationale strategie voor de verbetering van de situatie van personen met een handicap ten uitvoer te leggen. Economische criteria - Voortgaan met het terugdringen van het inflatiepercentage. - Een strategie vaststellen en uitvoeren die achterstallige betalingen tussen ondernemingen op doeltreffende wijze vermindert. - Bewerkstelligen van loonmatiging in de overheidssector. - Verbeteren van het percentage geïnde facturen in de energiesector en aanpassing van de gereguleerde prijzen in overeenstemming met kostenontwikkelingen. - Op budgettair gebied dienen de hervormingen gericht te zijn op: verbetering van de begrotingsprocedures en het beheer van de overheidsuitgaven; vereenvoudiging van de belastingwetgeving; verbetering van de werking van de belastingdienst, met inbegrip van de frequentie van de belastinginning en vermindering van de informele economie. - Verbetering van de doelmatigheid van faillissementsprocedures; - In de financiële sector: aanzienlijke vooruitgang van de privatisering van de banksector, ontwikkeling van de niet-bancaire financiële sector, ontwikkeling en verbetering van financiële bemiddeling. - Vergemakkelijking en verbetering van het toezicht op de naleving van eigendomsrechten. - Versnelling van de instelling van een functionerende grondmarkt door een beleid te ontwikkelen voor consolidatie van landbouwgrond, voltooiing van de uitgifte van eigendomstitels en versterking van eigendomsrechten. - Versnelling van de vooruitgang van de hervorming van staatsbedrijven, met inbegrip van de voltooiing van herstructureringsplannen, de privatisering van levensvatbare bedrijfsonderdelen en de liquidatie van niet-levensvatbare onderdelen. In dit verband moet met name worden gezorgd voor een grotere doorzichtigheid van de procedures voor jaarrekeningen van overheidsbedrijven. - Stabilisering van regels met betrekking tot privatisering en de exploitatie van bedrijven alsmede vergroting van de doorzichtigheid ervan. - Vergroten van de omvang en de kwaliteit van de publieke investeringen, onder meer op het gebied van infrastructuur, onderwijs, milieu en gezondheidszorg. - Vermindering van de niveaus van directe en indirecte staatssteun en verzekering dat de herstructurering in overeenstemming is met het acquis op het gebied van staatssteun, teneinde doelmatige en concurrerende ondernemingen te creëren. Vermogen om de verplichtingen van het lidmaatschap na te komen: Vrij verkeer van goederen - Verdere omzetting van alle nieuwe-aanpakrichtlijnen en omzetting van alle geharmoniseerde normen in Roemeense normen. Ondersteuning van de ontwikkeling van de institutionele capaciteit van organen voor conformiteitsbeoordeling en laboratoria. Verduidelijking van verantwoordelijkheden en versterking van het toezicht op de markt op de terreinen die vallen onder de nieuwe-aanpakrichtlijnen. - Voltooiing van de aanpassing aan het acquis van sectorspecifieke wetgeving in verband met de richtlijnen van de oude aanpak. - Invoering van een systeem voor markttoezicht, alsmede voorbereiding van zowel de overheidsinstanties als de actoren in de voedingsmiddelenindustrie op de toepassing van de EG-beginselen inzake voedselveiligheid. Herstructurering van het voedselcontrolesysteem. Afschaffing van het systeem van vergunningen voor levensmiddelen voordat deze op de markt komen. - Toewijzing van meer (personele en materiële) middelen voor de verbetering van de inspectiediensten. - Verdere aanpassing van de wetgeving inzake overheidsopdrachten, waarborgen van een correcte tenuitvoerlegging ervan en zorgen voor de doorzichtigheid van openbare aanbestedingen. - Screening van de wetgeving op niet-geharmoniseerde terreinen teneinde na te gaan of deze in overeenstemming is met de artikelen 28 tot en met 30 van het EG-Verdrag en beëindiging van inbreuken daarop. Ondernemen van stappen om te komen tot bestuurlijke regelingen voor de uitoefening van toezicht op dit terrein in de toekomst. Integratie van het beginsel van wederzijdse erkenning in de desbetreffende wetgeving op het gebied van goederen. - Versterking van de bestuurlijke capaciteit, met name voor de tenuitvoerlegging van de nieuwe-aanpakrichtlijnen en het acquis met betrekking tot industriële producten. Vrij verkeer van personen - Verdere aanpassing van de wetgeving inzake de wederzijdse erkenning van beroepskwalificaties, waarbij in het bijzonder tekortkomingen moeten worden ondervangen zoals geconstateerd op het gebied van de wederzijdse erkenning van opleidingsprogramma's en de opleiding van verpleegsters, artsen, tandartsen, vroedvrouwen en apothekers. - Aanpassing van de wetgeving aan de communautaire voorschriften inzake nationaliteits- en taalvereisten. - Verdere aanpassing aan het acquis op de terreinen van de gelijke behandeling, werkvergunningen, verblijfsvergunningen en aanvullende pensioenregelingen. - Versterking van de publieke arbeidsdiensten met het oog op deelname aan het EURES-netwerk. Daarbij moet nadruk worden gelegd op taalonderricht voor het personeel. - Voorbereidende maatregelen om te voldoen aan de financiële en bestuurlijke verplichtingen die zullen voortvloeien uit de toepassing van de regels inzake de coördinatie van de sociale zekerheid. Vrij verkeer van diensten - Versterking van het toezicht op financiële diensten en beschikbaarstelling van toereikende personele middelen om de nieuwe wetgeving ten uitvoer te leggen. - Verbetering van het institutionele kader van financieel toezicht en voortzetting van aanpassing van de wetgeving, in het bijzonder op het gebied van effecten en verzekeringen. - Verbetering van het kader voor prudentieel toezicht in de banksector met betrekking tot consolidatie en kapitaaltoereikendheid. - Ontwikkeling van regels inzake ondernemingsbestuur voor de financiële instellingen teneinde te voorzien in zorgvuldig beheer en interne controleprocedures als een preventief mechanisme. - Afronding van de screening van de Roemeense wetgeving op het gebied van niet-financiële diensten. - Volledig in overeenstemming brengen van de wetgeving inzake gegevensbescherming met het acquis, met bijzondere aandacht voor de tenuitvoerlegging en handhaving. Vrij verkeer van kapitaal - Verdere aanpassing van de wetgeving en verzekering van een effectieve tenuitvoerlegging. - Tenuitvoerlegging van de bepalingen van de tweede witwasrichtlijn en verzekering van de naleving van het Europese Verdrag inzake het witwassen, de opsporing, de inbeslagneming en de confiscatie van opbrengsten van misdrijven. - Afschaffing van discriminerende bepalingen in sectorspecifieke wetgeving die beperkingen inhouden op binnenlandse directe investeringen, met inbegrip van staatsburgerschaps- en verblijfsplaatsvereisten. - Liberalisering van kapitaalbewegingen in overeenstemming met het liberaliseringsschema van Roemenië. - Vaststelling van wetgeving om het in overeenstemming brengen van de organisatie en werking van het betalingssysteem met EU-wetgeving te voltooien. - Verdere liberalisering van kapitaalbewegingen in overeenstemming met het liberaliseringsschema in drie fasen van Roemenië. - Er dient met name te worden gezorgd voor een correcte en eenvormige toepassing van de wettelijke en institutionele regeling om de vrijheid van alle kapitaalverrichtingen, niet alleen op nationaal, maar ook op regionaal en lokaal niveau, te garanderen. Vennootschapsrecht - Verdere aanpassing van het acquis inzake het vennootschapsrecht en boekhoudkundige voorschriften en voortzetting van de verbetering van de administratieve capaciteit op dit gebied, in het bijzonder met betrekking tot de wetshandhaving. - Terugdringen van de omvang van piraterij en namaak door: i) verdere aanpassing van de wetgeving inzake intellectuele- en industriële-eigendomsrechten aan het acquis en de handhaving ervan verbeteren, met name door een versterking van de administratieve capaciteit van de toezichthoudende instanties op het gebied van intellectuele- en industriële-eigendomsrechten; ii) versterking van het interinstitutioneel netwerk; iii) verbetering van de samenwerking tussen de toezichthoudende instanties (met name de politie- en douanediensten en de rechterlijke macht); iv) intensivering van de opleiding voor toezichthoudende instanties met inbegrip van rechters en aanklagers; v) verzekeren van adequate grenscontroles. - Omzetting van de richtlijn betreffende auteursrecht in de informatiemaatschappij en de richtlijn inzake wederverkooprechten. - Verbetering van de statistische verslaglegging voor het Auteursrechtbureau en het Bureau voor uitvindingen en handelsmerken. - Omzetting van het acquis met betrekking tot Europese economische samenwerkingsverbanden, alsmede de bepalingen inzake de jurisdictie en de handhaving van buitenlandse gerechtelijke uitspraken in civielrechtelijke en commerciële zaken. - Bij de toepassing van het vennootschapsrecht, in het bijzonder bij de regeling van commerciële geschillen, zorgen voor een gelijke behandeling van buitenlandse ondernemingen. Mededinging - Voltooiing van het wettelijk kader op het gebied van staatssteun en antitrust; - Verdere ontwikkeling van de opleiding van het personeel van de Mededingingsraad en het Mededingingsbureau. Intensivering van de opleiding van de rechterlijke macht op het gebied van mededinging. - Vergroting van de bekendheid van de regels bij alle marktdeelnemers en steunverleners, met name in het bedrijfsleven en het gerechtelijk apparaat. - Verbetering van de samenwerking tussen de Mededingingsraad en het Mededingingsbureau en versterking van de positie van deze twee autoriteiten ten opzichte van Roemeense ministeries en andere bevoegde autoriteiten. - Met betrekking tot antitrust moet de verplichting tot afzonderlijke aanmelding worden afgeschaft en moet voorrang worden gegeven aan de zaken waarin sprake is van de meest ernstige concurrentievervalsing. Voortzetting van op eigen initiatief ingestelde onderzoeken en een sanctiebeleid waarvan een afschrikkende werking uitgaat. - Waarborgen dat de mededingingsregels boven concurrentieverstorende wetgeving gaan. - Met betrekking tot staatssteun, vergroting van de deskundigheid teneinde de kwaliteit van besluiten inzake staatssteun te verhogen. - Versterking van het recht van de mededingingsautoriteiten om bezwaar aan te tekenen tegen wetgeving uit hoofde waarvan staatssteun wordt toegekend. - Vergroting van de transparantie van staatssteun, actualisering van het staatssteunoverzicht en opstelling van jaarlijkse verslagen voor de Commissie. - Verbetering van de prestaties bij de handhaving van de regels inzake staatssteun, in het bijzonder door middel van i) ex-ante-controle van alle nieuwe steunmaatregelen teneinde toe te zien op volledige verenigbaarheid met het acquis, ii) toezicht op de naleving van de mededingingsregels met betrekking tot niet aangemelde steun, iii) beoordeling van bestaande steunmaatregelen in Roemenië uit hoofde waarvan steun wordt verleend teneinde deze in vereenstemming te brengen met het acquis en eerder toegestane steunmaatregelen om te zetten in verenigbare steun. - Verzekeren dat onder het EGKS-Verdrag vallende producten in overeenstemming zijn met Protocol nr. 2 van de Europaovereenkomst inzake EGKS-producten. Landbouw - Zorgdragen voor de adequate toewijzing van personele middelen op het centrale niveau van het ministerie van Landbouw, Voedsel en Bosbouw teneinde de juiste tenuitvoerlegging en handhaving van GLB-mechanismen te verzekeren. - Versterken van de bestuurlijke structuren teneinde te zorgen voor meer efficiëntie bij de tenuitvoerlegging en het beheer van Sapard-maatregelen; evenzo versterking van de bestuurlijke structuren benodigd voor het ontwerp, de tenuitvoerlegging, het beheer, het toezicht op, de controle en de evaluatie van met EG-middelen gefinancierde programma's voor plattelandsontwikkeling. - Zorgen voor een snelle afronding van de resultaten van de algemene landbouwtelling. - Versterking van de bestuurlijke structuren teneinde de capaciteit te vergroten voor de formulering van beleid en voor economische analyse. - Oriëntatie van het nieuwe beleid inzake overheidssteun op de ontwikkeling van een marktgericht landbouwbeleid en vergroting van de aandacht voor plattelandsontwikkeling. - Voorbereiding van de tenuitvoerlegging en de versterking van de mechanismen voor het beheer van het gemeenschappelijk landbouwbeleid, in het bijzonder het geïntegreerde administratie- en controlesysteem (waaronder begrepen een dierenidentificatie- en registratiesysteem en een identificatiesysteem voor grondpercelen). - Voortzetting van de aanpassing van de veterinaire en fytosanitaire wetgeving en verbetering van de inspectie, met name aan de toekomstige buitengrenzen. - Versterking van de bestuurlijke capaciteit voor de tenuitvoerlegging van de voedselveiligheidsstrategie. - Versnelling van de structurele hervorming van de landbouw- en agrovoedingssector. - Verzekeren van investeringen om de hervorming van het kadaster en de registratie van eigendomstitels in de landregisterkantoren te voltooien. - Met betrekking tot horizontale aangelegenheden, voortgaan met de inspanningen op terreinen zoals landregistratie, brancheorganisaties, kwaliteitsbeleid en het informatienet inzake bedrijfsboekhoudingen (FADN). - Opstelling van handhavingsmaatregelen voor de nieuwe wijnwet (met name ten aanzien van het wijngaardregister). - Versterking van de bestuurlijke capaciteit voor de tenuitvoerlegging en de handhaving van het acquis, in het bijzonder op veterinair en fytosanitair gebied, waartoe aanvullende personele en financiële middelen benodigd zijn voor het Nationale Agentschap voor sanitaire en veterinaire aangelegenheden om de wettelijke goedkeuring van het veterinaire acquis te voltooien. Visserij - Voltooiing van het register van visvaartuigen in volledige overeenstemming met de EG-eisen. - Ontwikkeling van een betrouwbaar systeem van visserijstatistieken. - Tenuitvoerlegging van onlangs aangenomen wetgeving betreffende de werking van de voornaamste bestuurlijke structuren en beschikbaarstelling van adequate institutionele middelen en apparatuur voor de inspectie en controles op centraal en regionaal niveau. - Verduidelijking van de bevoegdheidsverdeling tussen het ministerie van Landbouw, Voedsel en Bosbouw en het ministerie van Water en Milieubescherming. - Terbeschikkingstelling van meer personeel voor het departement Visserij van het ministerie van Landbouw, Voedsel en Bosbouw. - Versterking van de controleactiviteiten door meer nadruk te leggen op de opleiding van visserij-inspecteurs, passend materieel ter beschikking te stellen en het aantal inspecteurs voor de controle op de zeevisserij te verhogen. - Voorbereiding van de omzetting van verordeningen betreffende het beheer van hulpbronnen en controle. Vervoerbeleid - In de sector wegvervoer: i) versterking van de bestuurlijke capaciteit voor de tenuitvoerlegging van het fiscale en sociale/technische acquis; ii) voortgaan met de tenuitvoerlegging van programma's voor de geleidelijke afschaffing van discriminerende praktijken op het gebied van belasting/facturatie in het wegvervoer; iii) voortgaan met de tenuitvoerlegging van actieplannen voor het uitrusten van Roemeense vrachtwagens met snelheidsbeperkers en registratieapparatuur; iv) voortgaan met de tenuitvoerlegging van regels inzake rijtijden en rustperiodes; v) tenuitvoerlegging van het werkschema voor de verbetering en het herstel van het wegennet teneinde dit in overeenstemming te brengen met de EG-normen inzake de asdruk, rekening houdend met de milieuwetgeving, en vi) verzekeren dat inspecties van voertuigen langs de wegen niet leiden tot de facto discriminatie tussen Roemeense en EG-wegvervoerders en/of voertuigen. - Voltooiing van de aanpassing van de wetgeving aan het acquis inzake de veiligheid en andere aspecten van de zeevaart; verbetering van de maritieme veiligheid, met name als vlagstaat het functioneren van de administratieve instanties op dit gebied verbeteren en hun onafhankelijkheid garanderen. Dringende verbetering van de prestaties van de Roemeense vloot op het gebied van maritieme veiligheid in het kader van het Memorandum van Parijs door het overnemen en uitvoeren van alle maatregelen in dit verband. Bovendien zorgen voor hoge normen inzake havenstaatcontrole. - Verdere omzetting en tenuitvoerlegging van het acquis met betrekking tot de binnenwateren. Herstructurering en modernisering van de Roemeense Donauvloot om het concurrentievermogen ervan te verbeteren en deze voor te bereiden op de naleving van de technische vereisten van de EG. - Verdere omzetting en tenuitvoerlegging van het acquis met betrekking tot de luchtvaart en het vervoer per spoor. - Terbeschikkingstelling van de benodigde bestuurlijke capaciteit voor het voorbereiden van de aanzienlijke investeringen die moeten worden gedaan in de spoorweg- en wegeninfrastructuur. Belastingen - Verdere aanpassing van de wetgeving met bijzondere aandacht voor BTW-vrijstellingen, voorwaarden voor teruggave, de belastbare grondslag en bijzondere BTW-regelingen alsmede de hoogte van de accijnzen, structuur en vrijstellingen. - Goedkeuring van de schorsingsregeling met betrekking tot accijnzen (met name bepalingen inzake belastingentrepots). - Ervoor zorgen dat de toekomstige wetgeving overeenkomt met de beginselen van de gedragscode inzake de vennootschapsbelasting en herziening van bestaande schadelijke bepalingen. - Versterking van de bestuurlijke capaciteit en de controleprocedures met inbegrip van administratieve samenwerking en wederzijdse bijstand. Bijzondere aandacht dient daarbij uit te gaan naar i) de verbetering van de systemen voor de inning en de teruggave van belastingen; ii) de voorkoming van fraude met BTW-teruggaven; iii) de opstelling van een belastingplichtigenregister; iv) de tenuitvoerlegging van de strategie voor de belastingdienst; v) de opstelling van een ethische code en maatregelen om deze toe te passen; vi) de inventarisatie van de benodigde personele middelen voor het belastingstelsel; vii) het ontwerp en de tenuitvoerlegging van een opleidingenstelsel voor zowel initiële opleiding als bijscholing. - Ontwikkeling van IT-systemen aan de hand waarvan elektronische gegevens kunnen worden uitgewisseld met de Gemeenschap en haar lidstaten. Economische en monetaire unie - Verdere aanpassing van de wetgeving aan de bepalingen van het acquis inzake de onafhankelijkheid van de centrale bank, het verbod op voorrang voor de publieke sector bij de toegang tot de financiële instellingen en het verbod op rechtstreekse financiering van de publieke sector. - Volledige harmonisering van de statistieken inzake overheidsfinanciën met de vereisten van het ESR 95. Statistiek - Verdere verbetering van de kwaliteit en de dekking van de statistieken door toereikende middelen beschikbaar te stellen voor het versterken van de statistische capaciteit, ook op regionaal niveau. - Actualisering van de statistische methodologieën en beginnen met de voorbereiding voor de toekomstige invoering van het Intrastat-systeem. - Ontwikkeling van de personeelscapaciteit in de statistische dienst en erop toezien dat de personeelsbezetting niet verder daalt. - Verzekeren van verdere stroomlijning van de taken en verantwoordelijkheden van de acht regionale kantoren. - Vaststelling van een langetermijnstrategie voor de ontwikkeling van de statistiek. - Voortdurende vernieuwing en ontwikkeling van de capaciteit op het gebied van de informatietechnologie en verzorging van verdere opleiding voor personeel van de centrale en regionale kantoren teneinde een efficiënt gebruik van de apparatuur en de softwaretoepassingen te verzekeren. Sociaal beleid en werkgelegenheid - Verdere aanpassing van het acquis op het gebied van de arbeidswetgeving en tenuitvoerlegging van het nieuwe arbeidswetboek en andere aanvullende wetten betreffende de tenuitvoerlegging van specifieke richtlijnen. - Voltooiing van de omzetting van het acquis op het gebied van de gelijke behandeling van vrouwen en mannen en verzekeren van de juiste tenuitvoerlegging ervan. Goedkeuring van de wet inzake de bescherming van het moederschap, het gezin en het kind. - Verdere aanpassing aan het acquis betreffende non-discriminatie en zorgdragen voor de juiste tenuitvoerlegging ervan. - Verdere omzetting van het acquis betreffende de volksgezondheid en de veiligheid op het werk alsmede versterking van de ermee samenhangende bestuurlijke structuren en instanties belast met de handhaving, in het bijzonder de arbeidsinspecties. Verbetering van de samenwerking tussen het ministerie van Arbeid en Sociale Solidariteit en het ministerie van Gezondheid en Gezin. - Verdere omzetting en tenuitvoerlegging van de wetgeving inzake de volksgezondheid - met inbegrip van het acquis inzake tabakscontrole - en verbetering van het nationale systeem voor toezicht op en controle van besmettelijke ziekten in overeenstemming met communautaire vereisten. Ontwikkeling van een systeem voor gezondheidsmonitoring en -informatieverstrekking dat voldoet aan de EG-normen. - Versterking van de capaciteit om over de gehele linie leiding te geven aan de hervormingen in de gezondheidssector, door een betere strategische programmering van de personele en financiële middelen met het oog op een efficiënt gebruik van overheidsmiddelen, waarbij ervoor gezorgd moet worden dat iedereen gelijkelijk toegang heeft tot de gezondheidszorg. Verbetering van de verantwoordingsplicht en de doorzichtigheid bij de toewijzing en de aanwending van middelen in de gezondheidszorg. - Tenuitvoerlegging van het nationale actieplan voor de werkgelegenheid, daarbij rekening houdend met de herziene Europese richtsnoeren voor de werkgelegenheid en de prioriteiten, verbintenissen en aanbevelingen zoals opgenomen in de gemeenschappelijke beoordeling van prioriteiten met betrekking tot het werkgelegenheidsbeleid (JAP). - Verdere ontwikkeling van de capaciteit van het Nationale Werkgelegenheidsbureau om actieve maatregelen te nemen en werkgelegenheidsprogramma's uit te voeren en verbetering van de regionale en plaatselijke diensten van dit bureau, alsmede terbeschikkingstelling van adequate capaciteit voor het beheer van projecten naar voorbeeld van het Europees Sociaal Fonds ter voorbereiding van de Structuurfondsen. - Voortgaan met het ondersteunen van de inspanningen van de sociale partners om hun capaciteit op te bouwen, in het bijzonder met het oog op de rol die zij in de toekomst moeten gaan spelen bij de opstelling en tenuitvoerlegging van het sociale en werkgelegenheidsbeleid van de EU. Bijzonder aandacht dient daarbij uit te gaan naar de ontwikkeling van capaciteit op nieuwe beleidsterreinen, waaronder werkgelegenheid en sociale uitsluiting. - Bevordering van een onafhankelijke sociale dialoog, met name binnen ondernemingen en sectoren, zodat deze op breder niveau gevoerd wordt. - Voltooiing van de secundaire wetgeving noodzakelijk voor de tenuitvoerlegging van de nieuwe wet op de sociale zekerheid en ontwikkeling van monitoring- en controlesystemen met betrekking tot de sociale zekerheid. Voltooiing en tenuitvoerlegging van het socialezekerheidsstelsel (met inbegrip van verduidelijking van het decentralisatieproces) in overeenstemming met het acquis. - Met betrekking tot de tenuitvoerlegging van de wet op de sociale zekerheid, verbetering van de interministeriële samenwerking, verstrekking van duidelijkheid bij de decentralisatie van verantwoordelijkheden naar lagere niveaus, terbeschikkingstelling van voldoende personeel en doelmatige opleiding van personeel en begrotingsmiddelen. - Tenuitvoerlegging van de nationale strategie ter bestrijding van sociale uitsluiting en armoede (waaronder gegevensvergaring) en goedkeuring van afgeleide wetgeving ter verduidelijking van de bevoegdheden van alle betrokken organen en autoriteiten. Energie - Aanpassing van de strategie inzake energie aan de doelstellingen van het energiebeleid van de EG en ervoor zorgen dat hiermee de structurele problemen in deze sector worden aangepakt: i) verhoging van het aantal geïnde facturen en de kostendekkingspercentages; ii) vermindering van achterstallige betalingen; iii) wegnemen van resterende - directe of indirecte - prijsverstoringen in de energiesector; iv) herstructurering van Termoelectrica in volledige overeenstemming met het acquis van de EG. - Versterking van de bestuurlijke capaciteit van de nieuw ingestelde organen in deze sector (in het bijzonder de regulerende instanties en de dienst verantwoordelijk voor efficiënt energiegebruik). - Voortzetting van de geleidelijke openstelling van de gas- en elektriciteitsmarkt. Voltooiing van het wetgevingsproces, met inbegrip van de goedkeuring van afgeleide wetgeving. - Maatregelen ter verzekering van een geleidelijke opbouw en beheer van olievoorraden in overeenstemming met het acquis. - Verminderen van het energie-intensieve karakter van de Roemeense economie, in alle stadia van de energiecyclus. Ondersteuning van de bewerkstelliging van een efficiënter energieverbruik door een zuiniger energieverbruik en door een betere benutting van hernieuwbare energiebronnen. Verdere omzetting van het acquis inzake zuinig energieverbruik (etikettering van apparaten, minimumverbruiksnormen). - Zorgen dat wordt voldaan aan de vereisten en procedures in het kader van Euratom. - Verdere tenuitvoerlegging van alle aanbevelingen van het verslag van de Raad van 2001 over \"Kernveiligheid in het kader van de uitbreiding\", en het daaropvolgende statusrapport van de intercollegiale toetsing van juni 2002, waarbij rekening gehouden wordt met de in deze verslagen vastgestelde prioriteiten. - Verdere handhaving van een hoog niveau van kernveiligheid in de kernenergiecentrale Cernavoda. - Inzonderheid zorgen voor de versterking van de onafhankelijkheid, middelen en capaciteit van de nationale regelgevende autoriteit voor kernveiligheid. - Aanpak van de problematiek rond bestraalde splijtstof en kernafval. Industriebeleid - Uitbreiding van de bestuurlijke capaciteit en diensten benodigd voor de uitvoering van de industriële beleidsstrategie van Roemenië met bijzondere aandacht voor de structuren op regionaal niveau. - Herziening van het huidige beleidskader en de wetgeving om de toegang van ondernemingen (vooral MKB) tot investeringsfinanciering te verbeteren. - Verdere tenuitvoerlegging van maatregelen ter vereenvoudiging en stabilisering van het ondernemingsklimaat teneinde buitenlandse investeringen aan te trekken. Midden- en kleinbedrijf - Verzekeren van een gecoördineerde aanpak van de tenuitvoerlegging van zowel het actieplan voor het wegnemen van belemmeringen voor het MKB als het actieplan voor het wegnemen van bestuurlijke belemmeringen voor bedrijven. - Tenuitvoerlegging van het Europees Handvest voor kleine ondernemingen. - Treffen van maatregelen om overlapping van bevoegdheden te voorkomen en te zorgen voor een effectieve coördinatie tussen de talloze agentschappen die bij deze sector betrokken zijn. Onderzoek en wetenschappen - Uitbreiding van de bestuurlijke capaciteit en infrastructuur voor onderzoek om de voordelen te vergroten van de samenwerking met de desbetreffende communautaire kaderprogramma's, waaronder het zesde kaderprogramma (2002-2006). Onderwijs en opleiding - Voorbereiding van volledige tenuitvoerlegging van de richtlijn inzake onderwijs voor kinderen van migrerende werknemers op de datum van toetreding. Telecommunicatie en informatietechnologie - Verder aanpassing aan het acquis en goedkeuring van verdere uitvoeringsbepalingen, met name met betrekking tot postdiensten. - Versterking van de onafhankelijkheid van de nieuwe regulerende autoriteit en uitbreiding van opleidingen en financiële investeringen om te zorgen voor toereikende bestuurlijke capaciteit. - Voltooiing van de scheiding van regulerende en eigendomsbelangen. Cultuur en audiovisueel beleid - Verdere aanpassing van de wetgeving en ontwikkeling van de capaciteit van de Nationale Audiovisuele Raad om toe te zien op de naleving van de nieuwe radio- en televisiewet op een voorspelbare, doorzichtige en effectieve wijze. - Erop toezien dat de herstructurering die wordt doorgevoerd bij het ministerie van Cultuur en Religieuze Zaken met betrekking tot audiovisuele aangelegenheid geen afbreuk doet aan de institutionele capaciteit van Roemenië om te zorgen voor aanpassing van de wetgeving. Regionaal beleid en coördinatie van structurele instrumenten - Ontwikkeling van een nationaal beleid voor economische en sociale samenhang en, in dit verband, regelmatige bijwerking en verbetering van het nationale ontwikkelingsplan (met name door verdere afstemming op de nationale begrotings- en beleidsvormingsprocessen, met inbegrip van meerjarenprogramma's en begrotingen). - Versterking van de institutionele en administratieve capaciteit van de organen belast met de programmering en het beheer van fondsen voor economische en sociale cohesie, in overeenstemming met de benadering van de Structuurfondsen. - Vaststelling van een duidelijke scheiding van de verantwoordelijkheden op nationaal en regionaal niveau en verbetering van de bestuurlijke capaciteit in termen van aanwerving, loopbaanprofielen en opleiding. - Verbetering van coördinatie en samenwerking tussen ministeries en tussen bevoegde agentschappen en sociale en economische partners. - Opzetten van het vereiste controle- en evaluatiesysteem voor de Structuurfondsen, in het bijzonder voor de ex-ante- en ex-post-evaluatie en voor de vergaring van de desbetreffende statistische informatie en indicatoren. - Ontwikkeling van de technische capaciteit voor het aanvoeren van projecten die zullen worden medegefinancierd door de Structuurfondsen teneinde i) ontwikkelingsprioriteiten te selecteren, te bespreken en te verduidelijken op zowel nationaal als regionaal niveau; ii) projecten te omschrijven, te plannen en voor te bereiden. - Aanpak van de wetgevende en bestuurlijke aspecten van EG-vereisten inzake financieel beheer en financiële controle (controle- en audittaken, activering en distributie van financiële stromen, nationale medefinanciering). Voorbereiding van de toewijzing van toezichthoudende functies, in het bijzonder de functie van interne audit binnen autoriteiten met een beheersfunctie, uitbetalingsinstanties en, indien van toepassing, bemiddelende organen. Milieu - Voltooiing van de algemene beoordeling van de situatie in de milieusector om vast te stellen waar nog lacunes bestaan. - Zorgen voor de werkelijke uitvoering van het acquis, onder meer door in de vereiste financiële middelen te voorzien, waarbij met name de nadruk moet worden gelegd op milieueffectrapportages, toegang tot informatie, afvalbeheer, industriële vervuiling en risicobeheersing, natuurbescherming, chemische stoffen en genetisch gemodificeerde organismen, nucleaire veiligheid en stralingsbescherming. - Verbetering van de wijze waarop wetgeving wordt gemaakt door te voorzien in uitvoerig overleg met de betrokkenen (inclusief andere ministeries, economische actoren en NGO's) en ten volle rekening te houden met de uitvoeringsvereisten, met inbegrip van een grondige evaluatie van de uitvoeringskosten. - Ontwikkeling van uitvoeringsplannen en financiële strategieën om vast te stellen welke maatregelen genomen moeten worden om volledige uitvoering op de middellange en lange termijn te garanderen. In deze plannen zou rekening gehouden moeten worden met de beschikbare middelen en institutionele versterking en zouden mechanismen voor toezicht op de uitvoering nader uitgewerkt moeten worden. Ervoor zorgen dat alle betrokken actoren bij de planningsfase van de uitvoering worden ingeschakeld. - Verbetering van de administratieve capaciteit om het acquis ten uitvoer te leggen door versterking van het personeelsbestand in zowel het ministerie als de andere relevante diensten. Daarbij moet bijzondere aandacht worden geschonken aan de versterking van de capaciteit van de milieubeschermingsinspecties op plaatselijk en regionaal niveau evenals aan de coördinatie tussen ministeries. - Verzekeren dat op lokaal niveau voldoende middelen beschikbaar zijn om de status van het huidige personeel te verbeteren, nieuwe inspecteurs aan te werven en deze een adequate opleiding te bieden. - Versterking van structuren en mechanismen (met inbegrip van coördinatie tussen ministeries) om ervoor te zorgen dat milieubeschermingseisen worden meegewogen bij de vaststelling en uitvoering van alle andere sectorale beleid, teneinde duurzame ontwikkeling te bevorderen. Consumentenbeleid en volksgezondheid - Beginnen met de tenuitvoerlegging van de vijfjarenstrategie voor de nationale autoriteit voor de consumentenbescherming. - Versterking van de samenwerking tussen de betrokken actoren op dit terrein en verduidelijking van hun respectieve rol en taken. - Tenuitvoerlegging van de bestaande wetgeving en verzekering dat de bestuurlijke structuren in staat zijn daadwerkelijk te functioneren, in het bijzonder met betrekking tot markttoezicht en handhaving. Bijzondere nadruk op de veiligheidsaspecten van non-food consumentenproducten en uittrekking van toereikende middelen voor laboratoriumanalyses. - Verhoging van het bewustzijn van consumenten en producenten van de nieuwe reglementen en bevordering van de rol van consumentenorganisaties bij de ontwikkeling en tenuitvoerlegging van het consumentenbeleid. Justitie en binnenlandse zaken - Verdere verbetering van het grensbeheer door: i) verbreding van het toepassingsgebied van de strategie van geïntegreerd grensbeheer om alle grenzen te bestrijken; ii) ontwikkeling van een geïntegreerd systeem voor controle op zee; iii) verbetering van de coördinatie en samenwerking van alle agentschappen die werkzaam zijn aan de grens; iv) vervulling van vacatures bij de grenspolitie; v) modernisering van de infrastructuur en de apparatuur op basis van de tenuitvoerlegging van een meerjareninvesteringsplan; vi) verdere toepassing van risicoanalysemethodes en versterking van de inlichtingendienst binnen de grenspolitie. - Uitvoering van het geactualiseerde Schengen-Actieplan en verdere voorbereiding op volledige deelname aan SIS II door ontwikkeling van nationale databanken en registers. - Verdere verbetering van de regels inzake visa door i) verdere aanpassing aan de EU-lijsten met positieve en negatieve punten; ii) veiliger maken van de nationale visasticker; iii) uitbreiding van de bestuurlijke capaciteit van de visacentra; iv) de uitrusting van alle diplomatieke en consulaire kantoren met technische apparatuur voor het opsporen van nagemaakte en vervalste documenten. - Verdere aanpassing van de asielwetgeving met het EU-acquis, zorgen dat het beginsel van niet-uitzetting ten volle wordt gerespecteerd, alsmede tenuitvoerlegging van de integratieprogramma's voor asielzoekers en vluchtelingen. - Voorbereiding van de infrastructuur met het oog op de verzekering van volledige tenuitvoerlegging van de verordeningen betreffende \"Eurodac\" en \"Dublin II\" op het moment van toetreding. - Ontwikkeling en uitvoering van een strategie ter bestrijding van de georganiseerde misdaad in overeenstemming met het pretoetredingspact inzake georganiseerde misdaad: i) vaststelling van een kader voor verbeterde samenwerking en coördinatie tussen de handhavingsdiensten gespecialiseerd in de bestrijding van verscheidene vormen van misdaad (met bijzondere aandacht voor de bestrijding van financiële en economische misdaad, drugssmokkel, vervalste goederen en wapens); ii) verstrekking van verdere gespecialiseerde opleiding (op voornoemde terreinen). - Voortgaan met inspanningen om illegale immigratie door en vanuit Roemenië te bestrijden, met bijzondere aandacht voor organisaties die de illegale binnenkomst van personen (in het bijzonder vrouwen en kinderen) in EU-lidstaten vergemakkelijken. Bijzondere aandacht dient daarbij uit te gaan naar de reïntegratie van teruggekeerde personen, in het bijzonder slachtoffers van mensenhandel. - Verzekeren dat aan de voorafgaande vereisten voor de sluiting van een samenwerkingsovereenkomst met Europol is voldaan. - Verdere bestrijding van drugs door: i) verdere tenuitvoerlegging van de nationale strategie ter bestrijding van drugsmisbruik en onrechtmatig verkeer van drugs en uitgangsstoffen; ii) versterking van de bestuurlijke en coördinatiecapaciteiten van het nationaal antidrugsbureau; iii) wettelijke instelling van een nationaal aanspreekpunt met een duidelijk mandaat dat beschrijft wat de voornaamste taken en verantwoordelijkheden zijn; iv) verdere ontwikkeling van het drugsinformatiesysteem om nauwkeuriger informatie te verstrekken omtrent de controle en de beoordeling van de situatie. - Voorbereiding op de volledige uitvoering van de overeenkomsten inzake douanesamenwerking van de derde pijler op het moment van toetreding. - Nemen van verdere maatregelen voor de uitvoering van de EU-instrumenten inzake justitiële samenwerking op civielrechtelijk gebied, met name wat betreft wederzijdse erkenning en handhaving van gerechtelijke uitspraak. - Wijziging van de wetgeving teneinde toegang te verkrijgen en over te gaan tot uitvoering van het Europese Verdrag aangaande de wederzijdse rechtshulp in strafzaken op het moment van toetreding en het nemen van de benodigde maatregelen ter voorbereiding van de volledige tenuitvoerlegging, bij de toetreding, van het instrument voor de toepassing van de wederzijdse bijstand en in het bijzonder het Europees arrestatiebevel en het kaderbesluit inzake de uitvoering van opdrachten waarbij eigendom of bewijs wordt bevroren. - Verder aanpassing aan het acquis van de EU inzake de strafrechtelijke bescherming van financiële belangen van de Gemeenschappen (Verdrag van 1995) en tenuitvoerlegging van de desbetreffende wetgeving. - Verzekeren van aanpassing van de wetgeving aan het acquis van de EU inzake de strafrechtelijke bescherming van de euro tegen vervalsing. Douane-unie - Voltooiing van de aanpassing van de douanewetgeving, in het bijzonder met betrekking tot de regels inzake oorsprong en de status van vrijhandelszones. - Verbetering van de samenwerking tussen de douanediensten en andere handhavingsinstanties. - Treffen van maatregelen om te zorgen voor een uniforme toepassing van douaneprocedures in het geheel van het douanegebied. - Bestrijden van onregelmatigheden door verder gebruik van risicoanalysemethodes en versterking van de inlichtingendienst binnen de douanedienst. - Verdere inspanningen om het ethische douanebeleid ten uitvoer te leggen en corruptie binnen de douane te bestrijden. - Tenuitvoerlegging van maatregelen om de wachttijden aan de grens terug te dringen, grensoverschrijdend verkeer van illegaal geproduceerde en namaakgoederen te voorkomen en de bestrijding van economische en georganiseerde misdaad. - Versterking van de bestuurlijke en operationele capaciteit op het gebied van de douanehandhaving. De behoefte aan menselijke hulpbronnen moet worden geanalyseerd en een gecentraliseerde opleiding moet worden ontwikkeld. - Versnelling van de tenuitvoerlegging van de IT-strategie van de Roemeense douaneadministratie; ontwikkeling van IT-systemen om de uitwisseling van computergegevens binnen de uitgebreide Gemeenschap mogelijk te maken; voorbereiding van de installatie en exploitatie van CCN/CSI (Common Communications Network/Common Systems Interface). - Nemen van stapen ter voorbereiding van de tenuitvoerlegging, op het moment van toetreding, van de verbintenissen op het gebied van de inning en de controle van de eigen middelen van de Gemeenschap en het beheer van de douaneaspecten van het gemeenschappelijk landbouwbeleid (controle van restituties bij uitvoer). Buitenlandse betrekkingen - Verrichten van een analyse van alle internationale verdragen en overeenkomsten om na te gaan of de benodigde voorbereidingen worden getroffen om deze welke onverenigbaar zijn met het acquis tijdig te beëindigen of onderhandelingen te voeren met het oog op aanpassing. Financiële controle - Ontwikkeling van de institutionele capaciteit voor de juiste toepassing van de wet betreffende preventieve financiële controle en de wet betreffende de interne audit. Een bijzondere vereiste daarbij is de algemene invoering van onafhankelijk functionerende interne audit-afdelingen in openbare instellingen, georganiseerd overeenkomstig de bepalingen van de nieuwe wet inzake de interne audit. Bijzondere aandacht dient uit te gaan naar de instellingen die verantwoordelijk zijn voor het beheer van EG-fondsen. - Opzetten van de centrale harmonisatie-eenheid voor de openbare interne audit, verantwoordelijk voor het uitwerken en aanpassen van een uniform wettelijk kader op het gebied van de publieke interne audit. - Verzekeren van de onafhankelijkheid van de Roemeense Rekenkamer door een grondwetswijziging in overeenstemming met de internationale normen met betrekking tot de organisatie van hoge auditinstanties. - Verbeteren van de procedures voor de parlementaire behandeling van de resultaten van door de Rekenkamer verrichte audits en verbetering van de doorzichtigheid en de verspreiding van de verslagen van de Rekenkamer. - Ontwikkeling en tenuitvoerlegging van normen voor externe audits, die beantwoorden aan internationaal aanvaarde normen voor externe audits en die in overeenstemming zijn met het EG-acquis. Verdere ontwikkeling van doelmatige personeelsopleidingen. - Verzekering van de correcte tenuitvoerlegging van de bepalingen met betrekking tot de behandeling van onregelmatigheden in het kader van Phare, Sapard en Ispa. - Verzekeren van een doelmatige en onafhankelijke exploitatie van de antifraude-coördinatiedienst (AFCOS), alsmede tenuitvoerlegging van doelmatige samenwerking met OLAF via deze dienst. Prioriteit geven aan de ontwikkeling van mechanismen voor administratieve onderzoeken en voor justitiële opvolging van onderzoeken naar fraude. - Nemen van de benodigde stappen voor de tenuitvoerlegging van het acquis betreffende de bescherming van de euro tegen vervalsing. Begroting - Voortgaan met het creëren van de technische en administratieve capaciteit met betrekking tot de voorbereidingen van het operationeel beheer van eigen middelen. Verdere inspanningen om de benodigde procedures en organisatorische regelingen te definiëren en de benodigde capaciteit te creëren voor de coördinatie van de berekening van, het toezicht op, de uitkering van, de controle en de evaluatie van middelen uit en naar de EG-begroting in overeenstemming met het acquis inzake eigen middelen. - Verbetering van de capaciteit voor de berekening van de BTW-grondslag overeenkomstig de ESA-95 norm. - De ontwikkeling beginnen van het rapporteringssysteem voor gevallen van fraude en onregelmatigheden en het boekhoudingssysteem op het gebied van traditionele eigen middelen. - Een begin maken met de organisatorische aspecten en daarmee samenhangende bestuurlijke capaciteit met betrekking tot suikerheffingen, waarbij bijzondere aandacht moet worden besteed aan het creëren van de structuur, de verantwoordelijkheden en de wijze van functioneren van het betalings- en interventiebureau. 5. PROGRAMMERING De financiële bijstand aan Roemenië in de periode 2000-2006 omvat naast Phare ook steun voor pretoetredingsmaatregelen op het gebied van landbouw en plattelandsontwikkeling via het pretoetredingsinstrument Sapard (Verordening (EG) nr. 1268/1999 van de Raad, PB L 161 van 26.6.1999, blz. 87); en steun voor infrastructuurprojecten op het gebied van milieu en vervoer door middel van het structuurinstrument Ispa (Verordening (EG) nr. 1267/1999 van de Raad, PB L 161 van 26.6.1999, blz. 73), dat in de pretoetredingsperiode maatregelen ondersteunt die vergelijkbaar zijn met het Cohesiefonds. Uit deze nationale toewijzing kan Roemenië ook gedeeltelijk de deelname aan communautaire programma's financieren, zoals de kaderprogramma's voor onderzoek en technologische ontwikkeling en programma's op het gebied van het onderwijs en ondernemingen. Bovendien krijgt Roemenië toegang tot financiering uit meerlandenprogramma's en horizontale programma's die direct verband houden met het acquis. Medefinanciering door de kandidaat-lidstaten is voor alle investeringsprojecten vereist. De Commissie heeft sedert 1998 samengewerkt met de Europese Investeringsbank en de internationale financiële instellingen, met name de Europese Bank voor Wederopbouw en Ontwikkeling en de Wereldbank, om de medefinanciering van projecten die betrekking hebben op de pretoetredingsprioriteiten te vergemakkelijken. 6. CONDITIONALITEIT De bijstand van de Gemeenschap voor de financiering van projecten via de drie pretoetredingsinstrumenten Phare, Ispa en Sapard wordt verstrekt op voorwaarde dat Roemenië zijn verplichtingen krachtens de Europaovereenkomst nakomt en verdere stappen zet om te voldoen aan de criteria van Kopenhagen, en vooral dat het vorderingen maakt bij het verwezenlijken van de specifieke prioriteiten van dit herziene toetredingspartnerschap. Bij niet-naleving van deze algemene voorwaarden kan de Raad op grond van artikel 4 van Verordening (EG) nr. 622/98 besluiten de financiële bijstand op te schorten. 7. TOEZICHT Op de uitvoering van het partnerschap voor toetreding wordt toezicht gehouden in het kader van de Europaovereenkomst. Zoals de Europese Raad in Luxemburg heeft benadrukt is het van belang dat de bij de Europaovereenkomst ingestelde organen het kader blijven vormen waarbinnen de stand van de overname en tenuitvoerlegging van het acquis kan worden beoordeeld. De subcomités bieden de mogelijkheid de uitvoering van de prioriteiten in het kader van het toetredingspartnerschap te beoordelen, alsmede de voortgang met betrekking tot de aanpassing, uitvoering en handhaving van de wetgeving. Het Associatiecomité bespreekt algemene ontwikkelingen, vooruitgang en problemen bij het verwezenlijken van de prioriteiten en tussentijdse doelstellingen van het partnerschap, en specifiekere zaken die door de subcomités worden doorverwezen. Het comité van beheer van Phare ziet erop toe dat maatregelen die krachtens de drie pretoetredingsinstrumenten Phare, Ispa en Sapard worden gefinancierd, onderling en met de partnerschappen voor toetreding verenigbaar zijn, zoals voorgeschreven in de coördinatieverordening (Verordening (EG) nr. 1266/1999 van de Raad (PB L 161 van 26.6.1999, blz. 68). Het partnerschap voor toetreding zal ook in de toekomst indien nodig worden gewijzigd, in overeenstemming met artikel 2 van Verordening (EG) nr. 622/98. (1) Besluit van de Raad van 28 januari 2002 inzake de beginselen, prioriteiten, tussentijdse doelstellingen en voorwaarden van het partnerschap voor de toetreding met Roemenië (PB L 44 van 14.2.2002, blz. 82). (2) De volgorde van presentatie is die van het periodieke verslag 2002 en het draaiboek. (3) Zie ook het hoofdstuk over sociaal beleid en werkgelegenheid.",
  "source": "EUR LEX"
}