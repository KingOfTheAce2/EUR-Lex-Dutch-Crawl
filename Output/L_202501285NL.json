{
  "url": "http://www.w3.org/1999/xhtml\">",
  "content": "L_202501285NL.000101.fmx.xml Publicatieblad van de Europese Unie NL L-serie 2025/1285 1.7.2025 BESLUIT (EU) 2025/1285 VAN DE RAAD van 20 juni 2025 betreffende het standpunt dat namens de Europese Unie moet worden ingenomen in de Maritieme Veiligheidscommissie van de Internationale Maritieme Organisatie tijdens haar 110e vergadering wat betreft de vaststelling van wijzigingen van het Internationaal Verdrag voor de beveiliging van mensenlevens op zee (Solas) van 1974, de Internationale Code voor de veiligheid van hogesnelheidsvaartuigen van 1994 (HSC-code 1994) en de Internationale Code voor de veiligheid van hogesnelheidsvaartuigen van 2000 (HSC-code 2000) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Het optreden van de Unie in de zeevervoerssector moet gericht zijn op de verbetering van de maritieme veiligheid en op de bescherming van het mariene milieu en de gezondheid van de mens. (2) De Maritieme Veiligheidscommissie (MSC) van de Internationale Maritieme Organisatie (IMO) zal tijdens haar 110e vergadering van 18 tot en met 27 juni 2025 (“MSC 110”) naar verwachting wijzigingen vaststellen van het Internationaal Verdrag voor de beveiliging van mensenlevens op zee (Solas) van 1974, de Internationale Code voor de veiligheid van hogesnelheidsvaartuigen van 1994 (“HSC-code 1994”) en de Internationale Code voor de veiligheid van hogesnelheidsvaartuigen van 2000 (“HSC-code 2000”). (3) Het is passend het standpunt te bepalen dat namens de Unie moet worden ingenomen tijdens MSC 110, aangezien de beoogde wijzigingen van Solas, HSC-code 1994 en HSC-code 2000 een beslissende invloed kunnen hebben op de inhoud van het Unierecht, met name Richtlijn 2009/45/EG van het Europees Parlement en de Raad ( 1 ) en Uitvoeringsverordening (EU) 2024/1975 van de Commissie ( 2 ) . (4) De Unie moet de wijzigingen van hoofdstuk II-1 van Solas steunen omdat deze duidelijkheid en zekerheid verschaffen over de toepassing van de Internationale Veiligheidscode voor schepen die gassen of andere brandstoffen met een laag vlampunt gebruiken (IGF-code) op gasvormige brandstoffen. De Unie moet de wijzigingen van hoofdstuk II-2 van Solas steunen omdat deze zorgen voor een consistente uitvoering van dit hoofdstuk voor passagiers- en vrachtschepen. De Unie moet de wijzigingen in hoofdstuk V van Solas steunen omdat deze de veiligheid van loodsen verbeteren. De Unie moet ook de wijzigingen van HSC-code 1994 en HSC-code 2000 steunen omdat hiermee de eisen voor aan boord aanwezige reddingsvesten in overeenstemming worden gebracht met de eisen van hoofdstuk III van Solas en deze de veiligheid van jonge kinderen bij ongevallen verbeteren. (5) De Unie is noch lid van de IMO, noch partij van Solas en de bijbehorende verplichte codes. De Raad moet de lidstaten derhalve machtigen tijdens MSC 110 het standpunt van de Unie te vertolken. (6) Het toepassingsgebied van dit besluit moet beperkt blijven tot de inhoud van de voorgestelde wijzigingen, voor zover die gevolgen voor gemeenschappelijke regels van de Unie kunnen hebben en onder de exclusieve bevoegdheid van de Unie vallen. Dit besluit mag geen afbreuk doen aan de verdeling van bevoegdheden tussen de Unie en de lidstaten, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen tijdens de 110e vergadering van de Maritieme Veiligheidscommissie (MSC) van de Internationale Maritieme Organisatie (IMO) houdt in dat wordt ingestemd met de vaststelling van de wijzigingen van de hoofdstukken II-1, II-2 en V van het Internationaal Verdrag voor de beveiliging van mensenlevens op zee (Solas) van 1974, de Internationale Code voor de veiligheid van hogesnelheidsvaartuigen van 1994 en de Internationale Code voor de veiligheid van hogesnelheidsvaartuigen van 2000, zoals uiteengezet in de bijlagen 1, 2, 3 en 4 bij IMO-document 110/3. Artikel 2 Het in artikel 1 vervatte standpunt dat namens de Unie moet worden ingenomen, betreft de voorgestelde wijzigingen voor zover die wijzigingen onder de exclusieve bevoegdheid van de Unie vallen en gevolgen kunnen hebben voor de gemeenschappelijke regels van de Unie. Het standpunt wordt vertolkt door de lidstaten, die alle lid zijn van de IMO en gezamenlijk optreden in het belang van de Unie. Kleine wijzigingen van het in artikel 1 vastgestelde standpunt kunnen worden overeengekomen zonder nader besluit van de Raad. Artikel 3 De lidstaten worden gemachtigd ermee in te stemmen dat ze in het belang van de Unie gebonden zijn door de voorgestelde wijzigingen, voor zover die wijzigingen onder de exclusieve bevoegdheid van de Unie vallen. Artikel 4 Dit besluit treedt in werking op de datum van de vaststelling ervan. Gedaan te Luxemburg, 20 juni 2025. Voor de Raad De voorzitter A. DOMAŃSKI ( 1 ) Richtlijn 2009/45/EG van het Europees Parlement en de Raad van 6 mei 2009 inzake veiligheidsvoorschriften en -normen voor passagiersschepen ( PB L 163 van 25.6.2009, blz. 1 , ELI: http://data.europa.eu/eli/dir/2009/45/oj ). ( 2 ) Uitvoeringsverordening (EU) 2024/1975 van de Commissie van 19 juli 2024 tot vaststelling van uitvoeringsbepalingen voor Richtlijn 2014/90/EU van het Europees Parlement en de Raad wat betreft de vereisten met betrekking tot het ontwerp, de constructie en de prestaties van en de beproevingsnormen voor de uitrusting van zeeschepen en tot intrekking van Uitvoeringsverordening (EU) 2023/1667 van de Commissie ( PB L, 2024/1975, van 26.7.2024, ELI: http://data.europa.eu/eli/reg_impl/2024/1975/oj ). ELI: http://data.europa.eu/eli/dec/2025/1285/oj ISSN 1977-0758 (electronic edition)",
  "source": "EUR LEX"
}