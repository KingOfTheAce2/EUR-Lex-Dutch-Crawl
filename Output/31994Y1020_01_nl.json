{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31994Y1020(01):NL:HTML\">",
  "content": "EUR-Lex - 31994Y1020(01) - NL Avis juridique important | 31994Y1020(01) Conclusies van de Raad van 11 juli 1994 betreffende fraudebestrijding Publicatieblad Nr. C 292 van 20/10/1994 blz. 0001 - 0002 CONCLUSIES VAN DE RAAD van 11 juli 1994 betreffende fraudebestrijding (94/C 292/01) DE RAAD VAN DE EUROPESE UNIE, - eraan herinnerend dat de Lid-Staten volgens artikel 209 A van het Verdrag tot oprichting van de Europese Gemeenschap, ter bestrijding van fraude waardoor de financiële belangen van de Gemeenschap worden geschaad, dezelfde maatregelen nemen als die  welke zij treffen ter bestrijding van fraude waardoor hun eigen financiële belangen worden geschaad, en dat de Lid-Staten, onverminderd andere bepalingen van het Verdrag, hun optreden cooerdineren om de financiële belangen van de Gemeenschap tegen fraude  te beschermen en dat zij daartoe met de hulp van de Commissie een nauwe en geregelde samenwerking tussen hun bevoegde overheidsdiensten instellen; - wijzend op de conclusies van de Europese Raden van Edinburgh en Kopenhagen alsmede van de Ecofin-Raden wat betreft fraudebestrijding; - wijzend op de procedures van de artikelen 169, 170 en 171 zoals gewijzigd bij het Verdrag tot oprichting van de Europese Unie; - akte nemend van het verslag van de Rekenkamer voor het begrotingsjaar 1992 en van de speciale verslagen van de Rekenkamer voor 1993 en 1994 en wijzend op het commentaar van de Raad bij de procedure van kwijting en er nota van nemend dat in al deze  stukken het belang wordt benadrukt van een doeltreffend financieel beheer en een doeltreffende financiële controle op zowel nationaal niveau als op het niveau van de Commissie; - na bespreking van het jaarverslag van de Commissie over de fraudebestrijding in 1993 en van haar strategie en werkprogramma voor 1994; Gelet op de bepalingen in de Verdragen (EG, EGA, EGKS) betreffende fraudebestrijding, STELT DE VOLGENDE CONCLUSIES VAST: De Raad - wijst op de noodzaak de bestrijding van fraude, die een gevaar vormt voor de financiële belangen van de Gemeenschap vanuit het oogpunt van zowel de uitgaven als de ontvangsten alsmede voor het imago van de Gemeenschap, zo krachtig mogelijk voort te  zetten; - wijst erop dat fraudebestrijding een permanente taak is die niet-aflatende inspanningen vergt van zowel de Gemeenschap als de Lid-Staten om de financiële belangen van de Gemeenschap doeltreffend te beschermen; - wijst op de noodzaak de fraudebestrijding en de resultaten ervan meer bekendheid te geven en is in dit verband van oordeel dat het jaarverslag van de Commissie een waardevol instrument is om de activiteiten van de Commissie en de Lid-Staten te  evalueren; - spreekt zijn voldoening uit over de fraudebestrijdingsstrategie van de Commissie en haar werkprogramma voor 1994, die beantwoorden aan de conclusies van de Ecofin-Raad van 7 juni 1993 en aan de conclusies van de Europese Raad van Kopenhagen van juni  1993; hij stemt in met de programmapunten, maar benadrukt de noodzaak precieze en controleerbare doelstellingen vast te stellen alsmede streefdata ten einde beter te kunnen beoordelen of er vooruitgang is geboekt; neemt akte van de toezegging van de  Commissie om daartoe vóór 31 juli aanstaande een vervolledigde versie van haar werkprogramma 1994 op te stellen; - is van oordeel dat de communautaire wetgeving zodanig moet worden geconcipieerd dat zij eenvoudig, helder en controleerbaar is zodat frauderisico's tot een minimum worden beperkt en erin moet voorzien dat de Lid-Staten gevallen van fraude of  onregelmatigheden op gezette tijden meedelen; - hecht in dit verband bijzonder belang aan de lopende besprekingen om de regelmaat en de kwaliteit van de informatie die op alle gebieden betreffende de uitvoering van de begroting van de Gemeenschap wordt verstrekt, in het bijzonder op de gebieden  eigen middelen en structuurfondsen, te verbeteren; benadrukt het belang dat hij hecht aan de aanneming en de spoedige uitvoering van de verordening betreffende de mededelingen op het gebied van de structuurfondsen en de uitbreiding van dit systeem tot  alle uitgaven van de communautaire begroting; - steunt de Commissie in haar streven naar beter partnerschap - met name door het organiseren van passende procedures tussen de Commissie en de Lid-Staten voor wat betreft de financiële verantwoordelijkheid - en meer samenwerking tussen de Lid-Staten en  de Commissie om aldus tot een beter beschermingsniveau voor de financiële belangen van de Gemeenschap te komen; - juicht het toe dat er een Raadgevend Comité is ingesteld, de aangewezen gespecialiseerde instantie voor het organiseren van een nauwe en regelmatige samenwerking tussen de bevoegde diensten van de Lid-Staten en de Commissie om de fraudebestrijding van  de Lid-Staten te cooerdineren; is van mening dat dit orgaan in de toekomst ook betrokken moet worden bij de bespreking en de beoordeling van de jaarlijkse verslagen; is in het bijzonder van mening dat deze instantie werkelijk mee zal moeten werken aan  het opstellen van het werkprogramma van de Commissie, dus voordat de instanties van de Raad zich daarover buigen; - wijst op de noodzaak om op alle gebieden van de communautaire begroting, zowel bij de uitgaven als bij de ontvangsten, acties voort te zetten die in de Lid-Staten een doeltreffender en gelijkwaardig controleniveau moeten waarborgen; neemt er nota van  dat de voorstellen van de Commissie om algemene beginselen inzake controle en administratieve sancties vast te stellen, bij de Raadsinstanties in behandeling zijn; verzoekt de Commissie om in overeenstemming met de algemene beginselen voor de  onderscheiden financiële gebieden van de Gemeenschap een versterking van de doeltreffendheid van de controlemechanismen en de stelsels van administratieve sancties te overwegen; - nodigt de Commissie uit om uiterlijk eind 1995 de balans op te maken van de toepassing door de Lid-Staten van artikel 209 A van het Verdrag; - wijst op de noodzaak van een doeltreffende gegevensuitwisseling waarvoor gebruik gemaakt wordt van alle beschikbare gegevensbases en spreekt zijn voldoening uit over de werkzaamheden van de Commissie op dit gebied; ook is hij van oordeel dat  specifieke en gerichte opleidings- en voorlichtingsacties op fraudebestrijdingsgebied die bestemd zijn voor de ambtenaren van de Commissie en de Lid-Staten, een doeltreffend middel zijn dat nog verder zal moeten worden uitgewerkt; - spreekt zijn voldoening uit over de reorganisatie van Uclaf en moedigt de Commissie aan haar operationele en cooerdinatieactiviteiten op te voeren, in het bijzonder in de hoge-risicosectoren. Hij acht het van belang dat er meer gebruik wordt gemaakt  van risico-analyse op basis van gemeenschappelijke elementen voor de selectie van controle-methoden en van controles gebaseerd op accountantsonderzoeken, met name met het doel de financiële middelen en het menselijk potentieel optimaal te benutten; hij  herhaalt zijn verzoek om deze methoden ook te hanteren voor internationale vennootschappen en transacties, en voor multisectoriële acties; - constateert dat, rekening houdend met de interne markt die sinds 1 januari 1993 bestaat, de controle van multinationale ondernemingen of ondernemingen die transnationaal opereren, alsmede de controle van transacties die op verscheidene Lid-Staten  betrekking hebben, in de fraudebestrijding van bijzonder belang is; de Commissie wordt verzocht haar operationele en cooerdinerende rol ten aanzien van de onderzoeken van de Lid-Staten te versterken en zo nodig voorstellen in die zin in te dienen; - verzoekt de Commissie haar actie te intensiveren, met name via steun aan de Lid-Staten, op het gebied van de terugvordering van de betrokken bedragen in geval van fraude; - wijst op het belang van de katalysatorfunctie van de Commissie om ervoor te zorgen dat de Lid-Staten alle gevallen van fraude en onregelmatigheden zonder vertraging melden; verzoekt de Commissie regelmatig besprekingen te organiseren over de meldingen  van de Lid-Staten in de verschillende actiesectoren op basis van een analyse van deze meldingen die zij dan heeft uitgewerkt; - verzoekt de nationale overheidsdiensten om snel te reageren op de verzoeken van de Commissie en wenst dat de Commissie en de Lid-Staten de controlebezoeken behoorlijk voorbereiden en uitvoeren; - tekent aan dat fraudegevallen die ontstaan bij de uitvoer naar derde landen en bij de invoer uit deze landen vanwege de betrokken bedragen of een marktvervalsing, de financiële belangen van de Gemeenschap schaden; verzoekt de Commissie de  verschillende relevante rechtsgrondslagen opnieuw te bestuderen om zich ervan te vergewissen dat deze voorzien in doeltreffende controles en procedures en het, samen met een doeltreffende samenwerking, mogelijk maken de financiële belangen van de  Gemeenschap adequaat te beschermen; - verzoekt de Commissie in zijn werkprogramma de follow-up op te nemen van de bewezen of veronderstelde gevallen van fraude of onregelmatigheid die in de jaarverslagen en speciale verslagen van de Europese Rekenkamer aan de orde zijn gesteld; - wijst de Commissie er met klem op dat het volgende jaarverslag een gedetailleerd overzicht zou moeten verschaffen van de wetgeving die in 1994 is herzien alsmede een programma van de voor 1995 geplande herzieningen; - verzoekt de Commissie haar werkprogramma voor 1995 in januari aanstaande voor te leggen.",
  "source": "EUR LEX"
}