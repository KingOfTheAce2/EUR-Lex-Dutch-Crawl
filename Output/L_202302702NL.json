{
  "url": "http://www.w3.org/1999/xhtml\"><!--",
  "content": "L_202302702NL.000101.fmx.xml Publicatieblad van de Europese Unie NL Serie L 2023/2702 29.11.2023 BESLUIT (EU) 2023/2702 VAN DE RAAD van 23 november 2023 tot machtiging tot het openen van onderhandelingen namens de Europese Unie over een Overeenkomst met de Verenigde Staten van Amerika tot vaststelling van beveiligingsprocedures voor de lancering van Galileo-satellieten vanaf het grondgebied van de Verenigde Staten DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 189, in samenhang met artikel 218, leden 3 en 4, Gezien de aanbeveling van de Europese Commissie, Overwegende hetgeen volgt: (1) Onderhandelingen moeten worden geopend met het oog op het sluiten van een overeenkomst met de Verenigde Staten van Amerika tot vaststelling van beveiligingsprocedures voor de lancering van Galileo-satellieten vanaf het grondgebied van de Verenigde Staten. (2) Na de eenzijdige terugtrekking van Russisch personeel uit het Guyaans ruimtecentrum, de annulering van twee Sojoez-lanceringen in april 2022 en september 2022, en de aangekondigde vertragingen van Ariane-6, moest de Unie alternatieven vinden om de lanceringen van Galileo-satellieten dringend te hervatten teneinde de goede werking van het Galileo-systeem, dat deel uitmaakt van het bij Verordening (EU) 2021/696 van het Europees Parlement en de Raad ( 1 ) vastgestelde ruimtevaartprogramma van de Unie, veilig te stellen. (3) In Verordening (EU) 2021/696 is bepaald dat de Commissie de algemene verantwoordelijkheid draagt voor de uitvoering van het ruimtevaartprogramma van de Unie, ook op het gebied van beveiliging, onverminderd de prerogatieven van de lidstaten op het gebied van nationale veiligheid. (4) Na technische haalbaarheidsstudies met betrekking tot andere beschikbare lanceervoertuigen concludeerde de Commissie dat de enige lanceervoertuigen die compatibel zijn met Galileo-satellieten worden geleverd door producenten uit de Verenigde Staten. (5) In januari 2023 heeft de Commissie samen met door meerdere lidstaten aangewezen beveiligingsdeskundigen lanceerlocaties in de Verenigde Staten bezocht. Uit dat bezoek is gebleken dat de lancering vanaf die locaties in de Verenigde Staten met passende beveiligingsmaatregelen met betrekking tot het veiligheidsgevoelige materiaal en de documentatie van de Galileo-satellieten, waaronder gerubriceerde gegevens van de Europese Unie (“gerubriceerde EU-informatie”), mogelijk is. (6) Met het oog op de beveiliging van de informatie die Galileo-satellieten bevatten, is een juridisch bindende overeenkomst met de Verenigde Staten noodzakelijk ter bescherming van de integriteit van de Galileo-satellieten op het grondgebied van de Verenigde Staten en van de vertrouwelijkheid van gerubriceerde EU-informatie die de satellieten bevatten of die verband houdt met de lancering van de satellieten, en die niet kan worden vrijgegeven aan de Verenigde Staten. (7) Iedere uitwisseling of verstrekking van gerubriceerde gegevens tussen de Unie en de Verenigde Staten voor het lanceren van Galileo-satellieten moet voldoen aan de voorschriften van de Overeenkomst tussen de Europese Unie en de regering van de Verenigde Staten van Amerika inzake de beveiliging van gerubriceerde gegevens ( 2 ) en de beveiligingsregeling daarbij ( 3 ) , HEEFT HET VOLGENDE BESLUIT VASTGESTELD: Artikel 1 1.   De Commissie wordt gemachtigd om namens de Unie onderhandelingen te openen over een internationale overeenkomst met de Verenigde Staten van Amerika inzake beveiligingsprocedures voor de lancering van Galileo-satellieten van de eerste generatie vanaf het grondgebied van de Verenigde Staten. 2.   De onderhandelingen worden gevoerd op basis van de in het addendum bij dit besluit opgenomen onderhandelingsrichtsnoeren. Artikel 2 De Commissie wordt aangewezen als de onderhandelaar van de Unie. Artikel 3 1.   De in artikel 1 bedoelde onderhandelingen worden gevoerd in overleg met het Beveiligingscomité, dat wordt aangewezen als het speciaal comité in de zin van artikel 218, lid 4, van het Verdrag betreffende de werking van de Europese Unie, en overeenkomstig de richtsnoeren in het addendum bij dit besluit, onder voorbehoud van andere richtsnoeren die de Raad later nog aan de Commissie kan geven. 2.   De Commissie verstrekt het Beveiligingscomité alle informatie die nodig is om toezicht te kunnen uitoefenen op de voortgang van de onderhandelingen, met inbegrip van een verslag over het resultaat van de onderhandelingen onmiddellijk na elke onderhandelingsronde. Artikel 4 Dit besluit is gericht tot de Commissie. Gedaan te Brussel, 23 november 2023. Voor de Raad De voorzitter P. ALEGRÍA CONTINENTE ( 1 ) Verordening (EU) 2021/696 van het Europees Parlement en de Raad van 28 april 2021 tot vaststelling van het ruimtevaartprogramma van de Unie, tot oprichting van het Agentschap van de Europese Unie voor het ruimtevaartprogramma en tot intrekking van de Verordeningen (EU) nr. 912/2010, (EU) nr. 1285/2013 en (EU) nr. 377/2014 en Besluit nr. 541/2014/EU ( PB L 170 van 12.5.2021, blz. 69 ). ( 2 ) PB L 115 van 3.5.2007, blz. 30 . ( 3 ) Document ST 12142/07, beschikbaar in het publieke register van de Raad. ELI: http://data.europa.eu/eli/dec/2023/2702/oj ISSN 1977-0758 (electronic edition)",
  "source": "EUR LEX"
}