{
  "url": "http://www.w3.org/1999/xhtml\">",
  "content": "L_2012192NL.01001501.xml 20.7.2012 NL Publicatieblad van de Europese Unie L 192/15 BESLUIT VAN DE RAAD van 16 juli 2012 tot vaststelling van het door de Europese Unie in de Algemene Raad van de Wereldhandelsorganisatie (WTO) in te nemen standpunt over het verzoek van de Filipijnen om een WTO-ontheffing met het oog op voortzetting van de toepassing van de bijzondere behandeling voor rijst (2012/410/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Aan de Filipijnen werd bij de inwerkingtreding van de Overeenkomst van Marrakesh tot oprichting van de Wereldhandelsorganisatie (WTO-overeenkomst) en met name de Overeenkomst inzake de landbouw voor een periode van tien jaar een bijzondere behandeling voor rijst toegestaan. (2) Overeenkomstig de Overeenkomst inzake de landbouw werd aan de Filipijnen vervolgens een verlenging van de toepassing van de bijzondere behandeling voor rijst verleend van 1 juli 2005 tot en met 30 juni 2012, door middel van een wijziging van lijst LXXV ervan. (3) Voortzetting van de bijzondere behandeling voor rijst na 30 juni 2012 was afhankelijk van het resultaat van de onderhandelingen over de Doha-ontwikkelingsagenda (DDA), en of deze in een alternatieve bijzondere regeling zouden voorzien. De DDA-onderhandelingen zijn evenwel nog niet afgesloten. (4) De Filipijnen hebben de Landbouwcommissie van de WTO op 22 november 2011 in kennis gesteld van hun voornemen om met WTO-leden die een aanzienlijk belang bij het betrokken product hebben in onderhandeling te treden over de voortzetting van hun bijzondere behandeling voor rijst. (5) In artikel IX, leden 3 en 4, van de WTO-overeenkomst worden de procedures voor het verlenen van ontheffingen betreffende multilaterale handelsovereenkomsten vastgesteld. (6) Op die grond hebben de Filipijnen op 20 maart 2012 bij de WTO een verzoek ingediend om ontheven te worden van hun verplichtingen uit hoofde van artikel 4, lid 2, en bijlage 5, sectie B, van de Overeenkomst inzake de landbouw, teneinde van 1 juli 2012 tot en met 30 juni 2017 een bijzondere behandeling voor rijst te ontvangen. (7) De Unie is een netto-importeur van rijst. Verlening van deze ontheffing zou derhalve slechts minimale gevolgen hebben voor de economie en handel van de Unie. (8) Het is derhalve wenselijk het door de Unie in de Algemene Raad van de WTO ten aanzien van dit ontheffingsverzoek in te nemen standpunt vast te stellen, HEEFT HET VOLGENDE BESLUIT VASTGESTELD: Artikel 1 Het door de Europese Unie in de Algemene Raad van de Wereldhandelsorganisatie in te nemen standpunt is dat zij het door de Filipijnen ingediende ontheffingsverzoek teneinde de toepassing van hun bijzondere behandeling voor rijst van 1 juli 2012 tot en met 30 juni 2017 in overeenstemming met de voorwaarden in dat verzoek voort te zetten, steunt. Dit standpunt zal door de Commissie tot uitdrukking worden gebracht. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 16 juli 2012. Voor de Raad De voorzitter S. ALETRARIS",
  "source": "EUR LEX"
}