{
  "url": "http://www.w3.org/1999/xhtml\"><!--",
  "content": "L_202401254NL.000101.fmx.xml Publicatieblad van de Europese Unie NL L-serie 2024/1254 30.4.2024 BESLUIT (EU) 2024/1254 VAN HET EUROPEES PARLEMENT EN DE RAAD van 24 april 2024 tot wijziging van Richtlijnen 2009/12/EG, 2009/33/EG en (EU) 2022/1999 van het Europees Parlement en de Raad en Richtlijn 96/67/EG van de Raad wat betreft bepaalde rapportagevereisten op het gebied van wegvervoer en luchtvaart (Voor de EER relevante tekst) HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, artikel 100, lid 2, en artikel 192, lid 1, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien het advies van het Europees Economisch en Sociaal Comité ( 1 ) , Na raadpleging van het Comité van de Regio’s, Handelend volgens de gewone wetgevingsprocedure ( 2 ) , Overwegende hetgeen volgt: (1) Rapportagevereisten zijn van essentieel belang voor een goede monitoring en correcte handhaving van wetgeving. Niettemin is het van belang om dergelijke vereisten te stroomlijnen om ervoor te zorgen dat zij beantwoorden aan het beoogde doel, en om de administratieve lasten te beperken. (2) De Richtlijnen 2009/12/EG ( 3 ) , 2009/33/EG ( 4 ) en (EU) 2022/1999 ( 5 ) van het Europees Parlement en de Raad en Richtlijn 96/67/EG van de Raad ( 6 ) bevatten een aantal rapportageverplichtingen op het gebied van wegvervoer en luchtvaart die moeten worden vereenvoudigd overeenkomstig de mededeling van de Commissie van 16 maart 2023 getiteld “Concurrentievermogen op lange termijn van de EU: blik op de periode na 2030”. (3) Richtlijn 2009/12/EG is van toepassing op alle luchthavens op een grondgebied waarop het Verdrag van toepassing is en die openstaan voor commercieel verkeer met een jaarlijks verkeersvolume van meer dan vijf miljoen passagiersbewegingen, alsook op de luchthaven met het hoogste aantal passagiersbewegingen in elke lidstaat. Zij vereist dat de lidstaten jaarlijks een lijst publiceren van de luchthavens op hun grondgebied waarop die richtlijn van toepassing is en die lijst jaarlijks actualiseren. Aangezien de in die lijst opgenomen informatie openbaar is en belanghebbenden ze gemakkelijk kunnen verkrijgen van luchthavens, luchthavenverenigingen en Eurostat, is het passend die publicatieverplichting te schrappen om de administratieve lasten te verminderen. (4) Richtlijn 2009/33/EG voorziet in minimumstreefcijfers voor overheidsopdrachten voor schone voertuigen, uitgedrukt als minimumpercentages schone voertuigen in het totale aantal wegvoertuigen waarvoor gedurende twee referentieperioden contracten zijn gegund. De eerste referentieperiode loopt van 2 augustus 2021 tot en met 31 december 2025 en de tweede van 1 januari 2026 tot en met 31 december 2030. (5) Richtlijn 2009/33/EG vereist dat de lidstaten uiterlijk op 18 april 2026, en vervolgens om de drie jaar, verslag uitbrengen over de tenuitvoerlegging van die richtlijn. De verslagen van de lidstaten moeten het aantal en de categorieën voertuigen bevatten die binnen het toepassingsgebied van Richtlijn 2009/33/EG zijn aangeschaft. Richtlijn 2009/33/EG vereist voorts dat de Commissie uiterlijk op 18 april 2027 en vervolgens om de drie jaar bij het Europees Parlement en de Raad een verslag indient over de uitvoering van die richtlijn, op basis van de door de lidstaten op grond van die richtlijn ingediende verslagen. (6) Om de administratieve lasten te verminderen en het rapportageschema te rationaliseren, is het passend de frequentie van de verslaglegging door de lidstaten uit hoofde van Richtlijn 2009/33/EG te verminderen en volledig af te stemmen op de in die richtlijn vastgestelde referentieperioden van vijf jaar. Gezien die wijziging in de rapportagefrequentie is het niet langer passend te vereisen dat dergelijke rapportage de in artikel 83, lid 3, tweede alinea, van Richtlijn 2014/24/EU van het Europees Parlement en de Raad ( 7 ) en artikel 99, lid 3, tweede alinea, van Richtlijn 2014/25/EU van het Europees Parlement en de Raad ( 8 ) bedoelde verslagen vergezelt, die beide voorzien in een driejaarlijkse rapportage. Aangezien de rapportage van de Commissie aan het Europees Parlement en de Raad voortbouwt op de nationale verslagen van de lidstaten, moet ook de frequentie van die verslaglegging dienovereenkomstig worden aangepast. (7) Richtlijn (EU) 2022/1999 vereist dat de lidstaten de Commissie voor elk kalenderjaar een verslag over de toepassing van die richtlijn toezenden. Gezien de beperkte voordelen van jaarlijkse rapportage, en om de administratieve lasten te verminderen en het rapportageschema te rationaliseren, is het passend de frequentie van dergelijke verslagen te beperken tot om de twee kalenderjaren. (8) Wat de inhoud van verslagen over haar toepassing betreft, vereist Richtlijn (EU) 2022/1999 dat de lidstaten, indien mogelijk, het vastgestelde of geraamde volume van over de weg vervoerde gevaarlijke goederen, uitgedrukt in vervoerde ton of in tonkilometers, in die verslagen opnemen. Wegens het facultatieve karakter van dat vereiste worden relevante gegevens niet verzameld of niet consequent gerapporteerd door de lidstaten. Intussen verstrekt Eurostat duidelijke en consistente gegevens over het vervoer van gevaarlijke goederen, waarop de Commissie zich baseert om het driejaarlijks verslag aan het Europees Parlement en de Raad op te stellen. Aangezien de Commissie reeds toegang heeft tot die gegevens, moet de verplichting om het totale volume gevaarlijke goederen dat in de lidstaat over de weg wordt vervoerd, te rapporteren, worden geschrapt om de administratieve lasten te verminderen. (9) Richtlijn (EU) 2022/1999 vereist ook dat de Commissie het Europees Parlement en de Raad voor het eerst in 1999 en vervolgens ten minste om de drie jaar een verslag toezendt over de toepassing van die richtlijn door de lidstaten. Om de administratieve lasten te verminderen en het rapportageschema te rationaliseren, is het passend te vereisen dat dat verslag om de vier jaar wordt ingediend. (10) Artikel 1, lid 4, van Richtlijn 96/67/EG vereist dat de Commissie jaarlijks een lijst publiceert van de binnen het toepassingsgebied van de richtlijn vallende luchthavens en dat de lidstaten de Commissie de gegevens toezenden die noodzakelijk zijn om die lijst op te stellen. Aangezien die informatie openbaar is en belanghebbenden ze gemakkelijk kunnen verkrijgen van luchthavens, luchthavenverenigingen of Eurostat, is het passend die rapportage- en publicatieverplichting te schrappen om de administratieve lasten te verminderen. (11) De Richtlijnen 2009/12/EG, 2009/33/EG, (EU) 2022/1999 en 96/67/EG moeten derhalve dienovereenkomstig worden gewijzigd, HEBBEN HET VOLGENDE BESLUIT VASTGESTELD: Artikel 1 Wijziging van Richtlijn 2009/12/EG In artikel 1 van Richtlijn 2009/12/EG wordt lid 3 geschrapt. Artikel 2 Wijzigingen van Richtlijn 2009/33/EG Artikel 10 van Richtlijn 2009/33/EG wordt als volgt gewijzigd: 1) Lid 2 wordt vervangen door: “2.   De lidstaten dienen uiterlijk op 18 april 2026 en vervolgens om de vijf jaar een verslag over de tenuitvoerlegging van deze richtlijn in bij de Commissie. Die verslagen bevatten informatie over de maatregelen die zijn genomen om deze richtlijn ten uitvoer te leggen, over toekomstige tenuitvoerleggingsactiviteiten alsook alle andere informatie die de lidstaat relevant acht. Die verslagen bevatten ook het aantal en de categorieën voertuigen waarop de in artikel 3, lid 1, van deze richtlijn bedoelde contracten betrekking hebben, op basis van de door de Commissie overeenkomstig lid 3 van dit artikel verstrekte gegevens. De informatie wordt gepresenteerd op basis van de in Verordening (EG) nr. 2195/2002 van het Europees Parlement en de Raad ( *1 ) uiteengezette categorieën. ( *1 ) Verordening (EG) nr. 2195/2002 van het Europees Parlement en de Raad van 5 november 2002 betreffende de gemeenschappelijke woordenlijst overheidsopdrachten (CPV) ( PB L 340 van 16.12.2002, blz. 1 ).”.\" 2) Lid 4 wordt vervangen door: “4.   Uiterlijk op 18 april 2027, en vervolgens om de vijf jaar, dient de Commissie een verslag in bij het Europees Parlement en de Raad over de tenuitvoerlegging van deze richtlijn, waarin ze specificeert welke maatregelen de lidstaten in dat verband hebben genomen, na de in lid 2 bedoelde verslagen.”. Artikel 3 Wijzigingen van Richtlijn (EU) 2022/1999 Richtlijn (EU) 2022/1999 wordt als volgt gewijzigd: 1) Artikel 9 wordt als volgt gewijzigd: a) aan lid 1 wordt de volgende alinea toegevoegd: “Het laatste verslag op grond van de eerste alinea wordt uiterlijk op 31 december 2024 bij de Commissie ingediend en bestrijkt de periode van 1 januari 2023 tot en met 31 december 2023.”; b) het volgende lid wordt ingevoegd: “1 bis.   Vanaf 1 januari 2024 worden de in lid 1, eerste alinea, bedoelde verslagen voor elk kalenderjaar om de twee jaar, uiterlijk twaalf maanden na het einde van het tweede jaar, ingediend bij de Commissie; zij moeten de volgende informatie bevatten: a) het aantal verrichte controles; b) het aantal gecontroleerde voertuigen, per plaats van inschrijving (voertuigen die in het land zelf, in andere lidstaten of in derde landen zijn ingeschreven); c) het aantal vastgestelde inbreuken volgens risicocategorie zoals vermeld in bijlage II; d) het type en aantal opgelegde sancties. Het eerste verslag op grond van de eerste alinea wordt uiterlijk op 31 december 2026 ingediend.”; c) aan lid 2 wordt de volgende alinea toegevoegd: “Vanaf 2025 zendt de Commissie dat verslag ten minste om de vier jaar toe aan het Europees Parlement en de Raad.”. 2) Bijlage III wordt vervangen door de tekst die is opgenomen in de bijlage bij dit besluit. Artikel 4 Wijziging van Richtlijn 96/67/EG In artikel 1 van Richtlijn 96/67/EG wordt lid 4 geschrapt. Artikel 5 Dit besluit treedt in werking op de twintigste dag volgende op die van zijn bekendmaking in het Publicatieblad van de Europese Unie . Gedaan te Straatsburg, 24 april 2024. Voor het Europees Parlement De voorzitter R. METSOLA Voor de Raad De voorzitter M. MICHEL ( 1 ) PB C, C/2024/1590, 5.3.2024, ELI: http://data.europa.eu/eli/C/2024/1590/oj . ( 2 ) Standpunt van het Europees Parlement van 13 maart 2024 (nog niet bekendgemaakt in het Publicatieblad) en besluit van de Raad van 12 april 2024. ( 3 ) Richtlijn 2009/12/EG van het Europees Parlement en de Raad van 11 maart 2009 inzake luchthavengelden ( PB L 70 van 14.3.2009, blz. 11 ). ( 4 ) Richtlijn 2009/33/EG van het Europees Parlement en de Raad van 23 april 2009 inzake de bevordering van schone en energiezuinige wegvoertuigen ( PB L 120 van 15.5.2009, blz. 5 ). ( 5 ) Richtlijn (EU) 2022/1999 van het Europees Parlement en de Raad van 19 oktober 2022 betreffende uniforme procedures voor de controle op het vervoer van gevaarlijke goederen over de weg ( PB L 274 van 24.10.2022, blz. 1 ). ( 6 ) Richtlijn 96/67/EG van de Raad van 15 oktober 1996 betreffende de toegang tot de grondafhandelingsmarkt op de luchthavens van de Gemeenschap ( PB L 272 van 25.10.1996, blz. 36 ). ( 7 ) Richtlijn 2014/24/EU van het Europees Parlement en de Raad van 26 februari 2014 betreffende het plaatsen van overheidsopdrachten en tot intrekking van Richtlijn 2004/18/EG ( PB L 94 van 28.3.2014, blz. 65 ). ( 8 ) Richtlijn 2014/25/EU van het Europees Parlement en de Raad van 26 februari 2014 betreffende het plaatsen van opdrachten in de sectoren water- en energievoorziening, vervoer en postdiensten en houdende intrekking van Richtlijn 2004/17/EG ( PB L 94 van 28.3.2014, blz. 243 ). BIJLAGE “BIJLAGE III Modelformulier voor het bij de Commissie in te dienen verslag over inbreuken en sancties Land: _____________________ Jaar: ________________ CONTROLES OP HET VERVOER VAN GEVAARLIJKE GOEDEREN OVER DE WEG Plaats/land van inschrijving van de voertuigen (1) Totaal aantal Controlerend land Andere EU-lidstaten Derde landen Aantal gecontroleerde vervoerseenheden op basis van de inhoud van de lading (en de ADR) Aantal vervoerseenheden dat niet voldoet aan de ADR Aantal geblokkeerde vervoerseenheden Aantal vastgestelde inbreuken per risicocategorie (2) Risicocategorie I Risicocategorie II Risicocategorie III Aantal opgelegde sancties per type sanctie Waarschuwing Geldboete Andere Voetnoten: ( 1 ) Voor de toepassing van deze bijlage is het land van inschrijving het land waar het motorvoertuig is ingeschreven. ( 2 ) In geval van meerdere inbreuken per vervoerseenheid is alleen de ernstigste risicocategorie overeenkomstig bijlage II van toepassing.” ELI: http://data.europa.eu/eli/dec/2024/1254/oj ISSN 1977-0758 (electronic edition)",
  "source": "EUR LEX"
}