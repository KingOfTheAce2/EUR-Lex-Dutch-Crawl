{
  "url": "http://www.w3.org/1999/xhtml\">",
  "content": "L_2011343NL.01002601.xml 23.12.2011 NL Publicatieblad van de Europese Unie L 343/26 UITVOERINGSVERORDENING (EU) Nr. 1381/2011 VAN DE COMMISSIE van 22 december 2011 tot niet-goedkeuring van de werkzame stof chloorpikrine overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen, en tot wijziging van Beschikking 2008/934/EG van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 13, lid 2, en artikel 78, lid 2, Overwegende hetgeen volgt: (1) Overeenkomstig artikel 80, lid 1, onder c), van Verordening (EG) nr. 1107/2009 is Richtlijn 91/414/EEG van de Raad ( 2 ) van toepassing — wat de procedure en de goedkeuringsvoorwaarden betreft — op werkzame stoffen waarvan de volledigheid is vastgesteld overeenkomstig artikel 16 van Verordening (EG) nr. 33/2008 van de Commissie van 17 januari 2008 tot vaststelling van nadere bepalingen voor de uitvoering van Richtlijn 91/414/EEG van de Raad met betrekking tot een normale en een versnelde procedure voor de beoordeling van werkzame stoffen die deel uitmaakten van het in artikel 8, lid 2, van die richtlijn bedoelde werkprogramma, maar niet in bijlage I ervan zijn opgenomen ( 3 ) . Chloorpikrine is een werkzame stof waarvan de volledigheid is vastgesteld overeenkomstig die verordening. (2) Bij de Verordeningen (EG) nr. 451/2000 ( 4 ) en (EG) nr. 1490/2002 ( 5 ) van de Commissie zijn bepalingen voor de uitvoering van de tweede en derde fase van het in artikel 8, lid 2, van Richtlijn 91/414/EEG bedoelde werkprogramma vastgesteld en de lijsten opgesteld van werkzame stoffen die moeten worden onderzocht voor eventuele opneming in bijlage I bij Richtlijn 91/414/EEG. Chloorpikrine was in deze lijsten opgenomen. (3) Overeenkomstig artikel 3, lid 2, van Verordening (EG) nr. 1095/2007 van de Commissie van 20 september 2007 tot wijziging van Verordening (EG) nr. 1490/2002 houdende bepalingen voor de uitvoering van de derde fase van het werkprogramma zoals bedoeld in artikel 8, lid 2, van Richtlĳn 91/414/EEG van de Raad en Verordening (EG) nr. 2229/2004 houdende nadere bepalingen voor de uitvoering van de vierde fase van het werkprogramma als bedoeld in artikel 8, lid 2, van Richtlijn 91/414/EEG van de Raad ( 6 ) heeft de kennisgever zijn steun voor de opneming van die werkzame stof in bijlage I bij Richtlijn 91/414/EEG ingetrokken binnen twee maanden na de inwerkingtreding van Verordening (EG) nr. 1095/2007. Bijgevolg is bij Beschikking 2008/934/EG van de Commissie van 5 december 2008 betreffende de niet-opneming van bepaalde werkzame stoffen in bijlage I bij Richtlijn 91/414/EEG van de Raad en de intrekking van de toelatingen voor gewasbeschermingsmiddelen die deze stoffen bevatten ( 7 ) , chloorpikrine niet opgenomen. (4) Krachtens artikel 6, lid 2, van Richtlijn 91/414/EEG heeft de oorspronkelijke kennisgever („de aanvrager”) een nieuwe aanvraag ingediend met het verzoek de versnelde procedure toe te passen overeenkomstig de artikelen 14 tot en met 19 van Verordening (EG) nr. 33/2008. (5) De aanvraag is ingediend bij Italië, dat bij Verordening (EG) nr. 1490/2002 tot rapporteur-lidstaat is aangewezen. De termijn voor de versnelde procedure is nageleefd. De specificatie van de werkzame stof en de ondersteunde toepassingen zijn dezelfde als voor Beschikking 2008/934/EG. Die aanvraag voldoet ook aan de overige materiële en procedurele voorschriften van artikel 15 van Verordening (EG) nr. 33/2008. (6) Italië heeft de door de aanvrager verstrekte aanvullende gegevens onderzocht en een aanvullend verslag opgesteld. Op 11 maart 2010 heeft Italië dat verslag bij de Europese Autoriteit voor voedselveiligheid (EFSA) en bij de Commissie ingediend. De EFSA heeft het aanvullende verslag aan de andere lidstaten en de aanvrager toegezonden en de naar aanleiding daarvan ontvangen opmerkingen naar de Commissie doorgestuurd. Overeenkomstig artikel 20, lid 1, van Verordening (EG) nr. 33/2008 en op verzoek van de Commissie heeft de EFSA haar conclusie over de risicobeoordeling van chloorpikrine op 23 februari 2011 aan de Commissie overgelegd ( 8 ) . Het ontwerpbeoordelingsverslag, het aanvullende verslag en de conclusie van de EFSA zijn door de lidstaten en de Commissie in het kader van het Permanent Comité voor de voedselketen en de diergezondheid onderzocht en op 11 oktober 2011 afgerond in de vorm van het evaluatieverslag van de Commissie voor chloorpikrine. (7) Tijdens de beoordeling van deze werkzame stof zijn problemen vastgesteld. Deze problemen waren met name de volgende. Er is een onaanvaardbaar risico voor toedieners. Een betrouwbare beoordeling van de blootstelling van het grondwater was niet mogelijk aangezien gegevens met betrekking tot de metaboliet dichloornitromethaan en onzuiverheden van de werkzame stof in het product ontbraken. Er waren onvoldoende gegevens beschikbaar om de risico’s voor sedimentbewoners, bijen, aardwormen en niet tot de doelsoorten behorende planten te beoordelen. Er werd een hoog risico voor in het water levende organismen, vogels en zoogdieren vastgesteld. Een betrouwbare beoordeling van de blootstelling van oppervlaktewater en het sediment was niet mogelijk aangezien gegevens voor chloorpikrine en de metaboliet dichloornitromethaan ontbraken. Een betrouwbare beoordeling van blootstellingsconcentraties in de lucht van fosgeen was evenmin mogelijk. Verder werd een aanzienlijk potentieel voor verspreiding door de lucht over langere afstanden vastgesteld. (8) De Commissie heeft de aanvrager verzocht zijn opmerkingen over de conclusie van de EFSA in te dienen. Bovendien heeft de Commissie de aanvrager overeenkomstig artikel 21, lid 1, van Verordening (EG) nr. 33/2008 verzocht zijn opmerkingen over het ontwerpevaluatieverslag in te dienen. De aanvrager heeft zijn opmerkingen ingediend en deze zijn zorgvuldig onderzocht. (9) Ondanks de argumenten van de aanvrager blijven de in overweging 7 vermelde problemen echter bestaan. Bijgevolg is niet aangetoond dat mag worden verwacht dat gewasbeschermingsmiddelen die chloorpikrine bevatten, onder de voorgestelde gebruiksvoorwaarden in het algemeen aan de eisen van artikel 5, lid 1, onder a) en b), van Richtlijn 91/414/EEG voldoen. (10) Chloorpikrine mag daarom niet worden goedgekeurd overeenkomstig artikel 13, lid 2, van Verordening (EG) nr. 1107/2009. (11) Om de lidstaten de nodige tijd te geven om vergunningen voor gewasbeschermingsmiddelen die chloorpikrine bevatten in te trekken, dient te worden voorzien in een afwijking van Verordening (EG) nr. 1490/2002. (12) Als de lidstaten overeenkomstig artikel 46 van Verordening (EG) nr. 1107/2009 een respijtperiode toekennen voor gewasbeschermingsmiddelen die chloorpikrine bevatten, moet deze periode uiterlijk een jaar na intrekking van de betreffende vergunning verstrijken. (13) Deze verordening laat de mogelijkheid om een nieuwe aanvraag voor chloorpikrine in te dienen overeenkomstig artikel 7 van Verordening (EG) nr. 1107/2009 onverlet. (14) Duidelijkheidshalve moet in de bijlage bij Beschikking 2008/934/EG de regel betreffende chloorpikrine worden geschrapt. (15) Beschikking 2008/934/EG moet daarom dienovereenkomstig worden gewijzigd. (16) Het Permanent Comité voor de voedselketen en de diergezondheid heeft geen advies uitgebracht. Een uitvoeringshandeling is nodig geacht en de voorzitter heeft de ontwerpuitvoeringshandeling voor verder beraad aan het comité van beroep voorgelegd. De in deze verordening vervatte maatregelen zijn in overeenstemming met het advies van het comité van beroep, HEEFT DE VOLGENDE VERORDENING VASTGESTELD: Artikel 1 Niet-goedkeuring van een werkzame stof De werkzame stof chloorpikrine wordt niet goedgekeurd. Artikel 2 Overgangsmaatregelen In afwijking van artikel 12, lid 3, van Verordening (EG) nr. 1490/2002 zorgen de lidstaten ervoor dat vergunningen voor gewasbeschermingsmiddelen die chloorpikrine bevatten uiterlijk op 23 juni 2012 worden ingetrokken. Artikel 3 Respijtperiode Een door de lidstaten overeenkomstig artikel 46 van Verordening (EG) nr. 1107/2009 toegekende respijtperiode moet zo kort mogelijk zijn en uiterlijk twaalf maanden na de intrekking van de betreffende vergunning aflopen. Artikel 4 Wijziging van Beschikking 2008/934/EG In de bijlage bij Beschikking 2008/934/EG wordt de regel betreffende „chloorpikrine” geschrapt. Artikel 5 Inwerkingtreding en toepassingsdatum Deze richtlijn treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 december 2011. Voor de Commissie De voorzitter José Manuel BARROSO ( 1 ) PB L 309 van 24.11.2009, blz. 1 . ( 2 ) PB L 230 van 19.8.1991, blz. 1 . ( 3 ) PB L 15 van 18.1.2008, blz. 5 . ( 4 ) PB L 55 van 29.2.2000, blz. 25 . ( 5 ) PB L 224 van 21.8.2002, blz. 23 . ( 6 ) PB L 246 van 21.9.2007, blz. 19 . ( 7 ) PB L 333 van 11.12.2008, blz. 11 . ( 8 ) Europese Autoriteit voor voedselveiligheid: Conclusion on the peer review of the pesticide risk assessment of the active substance chloropicrin. EFSA Journal 2011; 9(3):2084. [58 blz.]. doi:10.2903/j.efsa.2011.2084. Online te vinden op: www.efsa.europa.eu/efsajournal.htm.",
  "source": "EUR LEX"
}