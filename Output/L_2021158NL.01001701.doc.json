{
  "url": "http://www.w3.org/1999/xhtml\"><!--",
  "content": "L_2021158NL.01001701.xml 6.5.2021 NL Publicatieblad van de Europese Unie L 158/17 BESLUIT Nr. 5-2020 VAN DE RAAD VAN BESTUUR van 21 oktober 2020 inzake interne voorschriften betreffende beperkingen van bepaalde rechten van betrokkenen met betrekking tot de verwerking van persoonsgegevens in het kader van de door het Europees Agentschap voor de veiligheid van de luchtvaart uitgevoerde activiteiten DE RAAD VAN BESTUUR VAN HET EUROPEES AGENTSCHAP VOOR DE VEILIGHEID VAN DE LUCHTVAART, Gezien het Verdrag betreffende de werking van de Europese Unie, Gezien Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( 1 ) , en in het bijzonder artikel 25, Gezien Verordening (EU) 2018/1139 van het Europees Parlement en de Raad van 4 juli 2018 inzake gemeenschappelijke regels op het gebied van burgerluchtvaart en tot oprichting van een Agentschap van de Europese Unie voor de veiligheid van de luchtvaart, en tot wijziging van de Verordeningen (EG) nr. 2111/2005, (EG) nr. 1008/2008, (EU) nr. 996/2010, (EU) nr. 376/2014 en de Richtlijnen 2014/30/EU en 2014/53/EU van het Europees Parlement en de Raad, en tot intrekking van de Verordeningen (EG) nr. 552/2004 en (EG) nr. 216/2008 van het Europees Parlement en de Raad en Verordening (EEG) nr. 3922/91 van de Raad ( 2 ) , en in het bijzonder artikel 132, Gezien de regels procedureregels van de Raad van Bestuur van het Europees Agentschap voor de veiligheid van de luchtvaart, Na raadpleging van de Europese Toezichthouder voor Gegevensbescherming, Na het Personeelscomité te hebben verwittigd, Overwegende hetgeen volgt: (1) Het Europees Agentschap voor de veiligheid van de luchtvaart (“EASA”) is bevoegd om administratieve onderzoeken, inleidende tuchtprocedures, tucht- en schorsingsprocedures uit te voeren overeenkomstig het Statuut van de ambtenaren van de Europese Unie en de regeling welke van toepassing is op de andere personeelsleden van de Europese Unie, vastgelegd in de Verordening (EEG, Euratom, EGKS) van de Raad nr. 259/68 (“het Statuut”) ( 3 ) , en overeenkomstig het Besluit nr. 2011/216/E van de Uitvoerend Bestuurder van EASA van 16 december 2011 tot aanneming van implementatievoorzieningen met betrekking tot het uitvoeren van administratieve onderzoeken en disciplinaire procedures. Indien nodig meldt het ook zaken aan OLAF. (2) Personeelsleden van EASA zijn verplicht om mogelijk illegale activiteiten te melden, met inbegrip van fraude en corruptie, die de belangen van de Unie schaden. De personeelsleden zijn ook verplicht om gedrag te melden dat verband houdt met de uitvoering van de taken van het ambt, die een ernstig plichtsverzuim van de ambtenaren van de Unie kunnen opleveren. Dit is geregeld bij Besluit 15-2018 van de Raad van Bestuur van EASA van 14 december 2018. (3) EASA heeft een beleid ingesteld ter voorkoming en daadwerkelijke en efficiënte bestrijding van feitelijke of potentiële gevallen van psychisch geweld of seksuele intimidatie op de werkplek, zoals voorzien in het EASA Besluit nr. 2008/180/A van de Uitvoerend Bestuurder van EASA van 5 augustus 2009 tot aanneming van maatregelen met betrekking tot het Personeelsstatuut. (4) Het Besluit legt een informele procedure vast waarmee het beweerde slachtoffer van de intimidatie contact kan opnemen met “vertrouwenspersonen” bij EASA. (5) EASA kan ook onderzoek verrichten naar mogelijke inbreuken op de beveiligingsvoorschriften voor gerubriceerde EU-informatie (“EUCI”), op basis van het Besluit 2020/010/ED van de Uitvoerend Bestuurder van EASA van 17 februari 2020 inzake de beveiligingsvoorschriften van EASA met betrekking tot gerubriceerde EU-informatie. (6) EASA is onderworpen aan zowel interne als externe audits betreffende zijn activiteiten. (7) In het kader van dergelijke administratieve onderzoeken, audits en onderzoeken werkt EASA samen met andere instellingen, organen en instanties van de Unie. (8) EASA kan op verzoek of op eigen initiatief samenwerken met nationale autoriteiten en internationale organisaties van derde landen. (9) EASA kan op verzoek of op eigen initiatief ook samenwerken met de overheidsinstanties van de EU-lidstaten. (10) EASA is betrokken bij zaken die aanhangig zijn bij het Hof van Justitie van de Europese Unie wanneer het een zaak aan het Hof voorlegt, een beslissing verdedigt die het heeft genomen en waartegen bij het Hof is opgekomen, of wanneer het intervenieert in voor zijn taken relevante gevallen. EASA zou in dit verband wellicht de vertrouwelijkheid van de persoonsgegevens in door de partijen of interveniënten verstrekte documenten moeten bewaren. (11) EASA is bevoegd om inspecties, andere monitoringactiviteiten en onderzoeken uit te voeren in overeenstemming met artikel 75, lid 2, punt e), van Verordening (EU) 2018/1139. (12) EASA is bevoegd om IT-beveiligingsonderzoeken uit te voeren die intern of met externe betrokkenen worden afgehandeld (bijv. CERT-EU), in overeenstemming met artikel 75, lid 2, punt d), van Verordening (EU) 2018/1139. (13) De Functionaris voor Gegevensbescherming van EASA (“DPO”) is bevoegd om interne en externe klachten te behandelen en interne audits en onderzoeken uit te voeren in overeenstemming met artikel 45, lid 2, van Verordening (EU) 2018/1725 (“de Verordening”). (14) Om zijn taken uit te voeren, verzamelt en verwerkt EASA informatie en meerdere categorieën van persoonlijke gegevens, waaronder identificatiegegevens van natuurlijke personen, contactinformatie, professionele functies en taken, informatie over privé- en professioneel gedrag en prestatie, en financiële gegevens. EASA treedt op als gegevensbeheerder. (15) Krachtens de Verordening is EASA derhalve verplicht de betrokkenen informatie over deze verwerkingsactiviteiten te verstrekken en hun rechten als betrokkene te eerbiedigen. (16) EASA kan worden verplicht deze rechten te verzoenen met de doelstellingen van administratieve onderzoeken, audits, onderzoeken en gerechtelijke procedures. Het zou ook nodig kunnen zijn om de rechten van de betrokkene in evenwicht te brengen met de fundamentele rechten en vrijheden van andere betrokkenen. Hiertoe voorziet artikel 25 van de Verordening onder strikte voorwaarden in de mogelijkheid voor EASA om de toepassing te beperken van de artikelen 14 tot en met 22, 35 en 36 van de Verordening, alsook artikel 4, voor zover de bepalingen daarvan overeenkomen met de rechten en verplichtingen in artikelen 14 tot en met 20. Tenzij in een op grond van de Verdragen vastgestelde rechtshandeling beperkingen zijn opgelegd, is het noodzakelijk interne regels vast te stellen volgens welke EASA die rechten mag beperken. (17) EASA kan bijvoorbeeld de informatie die het aan een betrokkene verstrekt, beperken in verband met de verwerking van zijn of haar persoonsgegevens tijdens de inleidende fase van een administratief onderzoek of tijdens het onderzoek zelf, voorafgaand aan een eventueel ontslag van een zaak of in de fase voorafgaand aan de tuchtprocedure. In bepaalde omstandigheden kan het verstrekken van dergelijke informatie EASA ernstig belemmeren om een doeltreffend onderzoek te verrichten, wanneer er bijvoorbeeld een risico bestaat dat de betrokkene bewijsmateriaal vernietigt of mogelijke getuigen beïnvloedt voordat zij worden gehoord. EASA moet ook de rechten en vrijheden van getuigen en andere betrokkenen kunnen beschermen. (18) Het kan noodzakelijk zijn, een getuige of een klokkenluider die heeft gevraagd om anonimiteit, te beschermen. In dat geval kan EASA besluiten een beperking op te leggen voor de toegang tot de identiteit, verklaringen en andere persoonsgegevens van die betrokkenen, teneinde hun rechten en vrijheden te beschermen. (19) Het kan noodzakelijk zijn de vertrouwelijkheid te beschermen van een personeelslid dat de vertrouwenspersonen van EASA heeft benaderd in verband met een intimidatieprocedure. In dat geval zou EASA moeten kunnen besluiten een beperking op te leggen voor de toegang tot de identiteit, verklaringen en andere persoonsgegevens van het vermeende slachtoffer, de vermeende dader en andere betrokkenen, teneinde hun rechten en vrijheden te beschermen. (20) EASA mag enkel beperkingen opleggen wanneer deze de essentie van de grondrechten en fundamentele vrijheden eerbiedigen, strikt noodzakelijk zijn en een evenredige maatregel vormen in een democratische samenleving. EASA dient de redenen voor deze beperkingen te rechtvaardigen. (21) Overeenkomstig het verantwoordingsbeginsel dient EASA een register bij te houden van de toepassing van de beperkingen. (22) Bij de verwerking van administratieve persoonsgegevens die met andere organisaties in het kader van zijn taken worden uitgewisseld, dienen EASA en die organisaties overleg te plegen over mogelijke redenen voor het opleggen van beperkingen en de noodzaak en evenredigheid van deze beperkingen, tenzij dit de activiteiten van EASA in gevaar zou brengen. (23) Artikel 25, lid 6, van de Verordening verplicht de verwerkingsverantwoordelijke ertoe betrokkenen in kennis te stellen van de voornaamste redenen voor de toepassing van de beperking en van hun recht om een klacht in te dienen bij de EDPS. (24) Ingevolge artikel 25, lid 8, van de Verordening heeft EASA het recht om het verstrekken van informatie over de redenen voor de toepassing van een beperking aan de betrokkene op te schorten, achterwege te laten of te weigeren, indien dit het effect van de beperking op enigerlei wijze teniet zou doen. EASA dient per geval te beoordelen of een mededeling van de beperking het effect ervan tenietdoet. (25) EASA dient de beperking op te heffen zodra de beperkingsvoorwaarden niet langer van toepassing zijn, en deze voorwaarden regelmatig te beoordelen. (26) Teneinde de maximale bescherming van de rechten en vrijheden van betrokkenen te waarborgen en in overeenstemming met artikel 44, lid 1, van de Verordening, dient de functionaris voor gegevensbescherming tijdig te worden geraadpleegd over enigerlei beperkingen die kunnen worden toegepast en dient hij/zij te controleren of deze in overeenstemming zijn met dit besluit. (27) Artikel 16, lid 5, en artikel 17, lid 4, van de Verordening voorzien in uitzonderingen op het recht van de betrokkene op informatie en het recht van toegang. Indien deze uitzonderingen gelden, hoeft EASA geen beperking in het kader van dit besluit toe te passen. HEEFT HET VOLGENDE BESLUIT VASTGESTELD: Artikel 1 Onderwerp en toepassingsgebied 1.   Dit besluit legt de regels vast inzake de voorwaarden waaronder EASA de toepassing kan beperken van artikel 4, de artikelen 14 tot en met 22 en de artikelen 35 en 36 overeenkomstig artikel 25 van de Verordening. 2.   EASA, als gegevensbeheerder, wordt vertegenwoordigd door zijn Uitvoerend Bestuurder. Artikel 2 Beperkingen 1.   EASA kan de toepassing van de artikelen 14 tot en met 22, de artikelen 35 en 36 en artikel 4 daarvan beperken voor zover deze bepalingen overeenstemmen met de rechten en verplichtingen waarin de artikelen 14 tot en met 20 voorzien: a) overeenkomstig artikel 25, lid 1, punten b), c), f), g) en h), van de Verordening, bij het verrichten van administratieve onderzoeken, inleidende tuchtprocedures, tucht- of schorsingsprocedures uit hoofde van artikel 86 en bijlage IX van het Statuut en het besluit nr. 2011/216/E van de Uitvoerend Bestuurder van EASA van 16 december 2011, en bij het melden van zaken aan OLAF; b) overeenkomstig artikel 25, lid 1, punt h), van de Verordening, bij het waarborgen dat personeelsleden van EASA de feiten vertrouwelijk kunnen rapporteren wanneer zij van mening zijn dat er sprake is van ernstige onregelmatigheden, zoals bepaald in Besluit nr. 15-2018 van de Raad van Bestuur van EASA van 14 december 2018; c) overeenkomstig artikel 25, lid 1, punt h), van de Verordening, bij het waarborgen dat de personeelsleden van EASA in staat zijn aan de vertrouwenspersonen verslag uit te brengen in het kader van een procedure van intimidatie, zoals omschreven in het Besluit nr. 2008/180/A van de Uitvoerend Bestuurder van EASA van 5 augustus 2009; d) overeenkomstig artikel 25, lid 1, punten b), c), d), f), g) en h), bij het verrichten van onderzoek naar mogelijke inbreuken op de beveiligingsvoorschriften voor gerubriceerde EU-informatie (“EUCI”), op basis van het Besluit 2020/010/ED van de Uitvoerend Bestuurder van EASA van 17 februari 2020 inzake de beveiligingsvoorschriften van EASA met betrekking tot gerubriceerde EU-informatie; e) overeenkomstig artikel 25, lid 1, punten c), g) en h), van de Verordening, bij het verrichten van interne audits in verband met activiteiten of afdelingen van EASA; f) overeenkomstig artikel 25, lid 1, punten c), d), g) en h), van de Verordening, bij het verlenen of ontvangen van bijstand aan of van andere instellingen, organen en instanties van de Unie of bij het samenwerken met hen in het kader van de onder a) tot en met d) van dit lid bedoelde activiteiten en uit hoofde van relevante overeenkomsten inzake het dienstverleningsniveau, memoranda van overeenstemming en samenwerkingsovereenkomsten; g) overeenkomstig artikel 25, lid 1, punten c), g) en h), van de Verordening, bij het verlenen aan of het ontvangen van bijstand van nationale autoriteiten en internationale organisaties van derde landen of bij het samenwerken met deze autoriteiten en organisaties, op hun verzoek of op eigen initiatief; h) overeenkomstig artikel 25, lid 1, punten c), g) en h), van de Verordening, bij het verlenen aan of het ontvangen van bijstand van de overheidsinstanties van de EU-lidstaten en bij het samenwerken met hen, op hun verzoek of op eigen initiatief; i) overeenkomstig artikel 25, lid 1, punt e), van de Verordening, bij het verwerken van persoonsgegevens in door partijen of interveniënten in het kader van een procedure bij het Hof van Justitie van de Europese Unie verkregen documenten; j) overeenkomstig artikel 25, lid 1, punten c), g) en h), van de Verordening, bij het verwerken van persoonsgegevens tijdens het verrichten van inspecties, andere monitoringactiviteiten en onderzoeken in overeenstemming met artikel 75, lid 2, punt e) van Verordening (EU) 2018/1139; k) overeenkomstig artikel 25, lid 1, punten b), c), d), f), g) en h), van de Verordening, bij het verwerken van persoonsgegevens tijdens het verrichten IT-beveiligingsonderzoeken die intern of met externe betrokkenen worden afgehandeld (bijv. CERT-EU), in overeenstemming met artikel 75, lid 2, punt d) van Verordening (EU) 2018/1139. 2.   Overeenkomstig artikel 25, lid 1, punten b), c), f), g) en h) van de Verordening, kan de DPO de toepassing van de artikelen 14 tot 22, de artikelen 35 en 36 en artikel 4 daarvan beperken voor zover de bepalingen ervan overeenstemmen met de in artikelen 14 tot 20 voorziene rechten en plichten bij de verwerking van interne en externe klachten en het verrichten van interne audits en onderzoeken in overeenstemming met artikel 45, lid 2, van de Verordening. 3.   Iedere beperking moet de essentie van grondrechten en fundamentele vrijheden eerbiedigen en een noodzakelijke en evenredige maatregel vormen in een democratische samenleving. 4.   Voordat er beperkingen kunnen worden opgelegd, wordt iedere zaak onderzocht op de noodzakelijkheid en evenredigheid van een dergelijke maatregel. Er worden enkel beperkingen opgelegd die strikt noodzakelijk zijn om hun doel te bereiken. 5.   Omwille van zijn verantwoordingsplicht stelt EASA een verslag op waarin de redenen voor de toegepaste beperkingen worden beschreven, welke van de in lid 1 genoemde gronden van toepassing zijn, alsook het resultaat van de noodzakelijkheids- en evenredigheidstest. Deze aantekeningen maken deel uit van een register, dat op verzoek ter beschikking wordt gesteld aan de EDPS. EASA stelt periodieke verslagen op over de toepassing van artikel 25 van de Verordening. 6.   Bij de verwerking van persoonsgegevens die van andere organisaties in het kader van zijn taken worden ontvangen, dient EASA deze organisaties te raadplegen over potentiële redenen voor het opleggen van beperkingen en de noodzakelijkheid en evenredigheid van de betrokken beperkingen, tenzij dit de activiteiten van EASA in gevaar zouden brengen. Artikel 3 Risico’s voor de rechten en vrijheden van betrokkenen 1.   De beoordeling van de risico’s voor de rechten en vrijheden van de betrokkenen om beperkingen op te leggen en van de duur van de toepassing van deze beperkingen wordt geregistreerd in het register van de verwerkingsactiviteiten die door EASA op grond van artikel 31 van de Verordening wordt onderhouden. Zij worden ook opgenomen in eventuele effectbeoordelingen van de gegevensbescherming met betrekking tot die beperkingen die krachtens artikel 39 van de Verordening worden uitgevoerd. 2.   Telkens wanneer EASA de noodzaak en de evenredigheid van een beperking beoordeelt, houdt het rekening met de potentiële risico’s voor de rechten en vrijheden van de betrokkene. Artikel 4 Waarborgen en bewaartermijnen 1.   EASA voert waarborgen in om misbruik of onrechtmatige toegang tot, of onrechtmatige doorgifte van persoonsgegevens waarvoor beperkingen gelden of kunnen worden toegepast, te voorkomen. Deze waarborgen omvatten technische en organisatorische maatregelen en worden voor zover noodzakelijk uitvoerig vastgelegd in interne besluiten, procedures en uitvoeringsvoorschriften van EASA. De waarborgen omvatten: a) een duidelijke definitie van rollen, verantwoordelijkheden en procedurele stappen; b) indien van toepassing, een beveiligde elektronische omgeving die onrechtmatige of onbedoelde toegang tot of doorgifte van elektronische gegevens aan onbevoegden verhindert; c) indien van toepassing, beveiligde opslag en verwerking van papieren documenten; d) een passende monitoring van de beperkingen en een periodieke toetsing van de toepassing. De onder d) bedoelde evaluaties worden ten minste om de zes maanden uitgevoerd. 2.   De beperkingen worden opgeheven zodra de omstandigheden die deze rechtvaardigen niet meer van toepassing zijn. 3.   De persoonsgegevens worden bewaard in overeenstemming met de toepasselijke EASA-regels voor bewaring, die moeten worden gedefinieerd in de overeenkomstig artikel 31 van de Verordening bijgehouden gegevens over gegevensbescherming. Na afloop van de bewaartermijn worden de persoonsgegevens gewist, geanonimiseerd of overgebracht naar archieven overeenkomstig artikel 13 van de Verordening. Artikel 5 Betrokkenheid door de functionaris voor gegevensbescherming 1.   De DPO wordt onverwijld in kennis gesteld wanneer de rechten van de betrokkene overeenkomstig dit besluit worden beperkt. Hij of zij krijgt toegang tot de bijbehorende registers en tot alle documenten die betrekking hebben op de feitelijke of juridische context. 2.   De DPO van EASA kan vragen de toepassing van de beperking te herzien. EASA brengt zijn DPO schriftelijk op de hoogte van het resultaat van de herziening. 3.   EASA documenteert de betrokkenheid van de DPO bij de toepassing van de beperkingen, met inbegrip van de informatie die met hem of haar wordt gedeeld. Artikel 6 Informatie aan betrokkenen over beperkingen van hun rechten 1.   EASA neemt in de berichten over gegevensbescherming die op zijn website/intranet worden gepubliceerd, algemene informatie voor de betrokkenen op die verband houdt met mogelijke beperkingen van de rechten van de betrokkenen uit hoofde van artikel 2, lid 1. De informatie heeft betrekking op de rechten die kunnen worden beperkt, de redenen waarvoor beperkingen kunnen worden toegepast en op de potentiële duur ervan. 2.   EASA informeert de betrokkenen individueel, schriftelijk en onverwijld over bestaande of toekomstige beperkingen van hun rechten. EASA stelt de betrokkene in kennis van de voornaamste redenen waarop de toepassing van de beperking is gebaseerd, van zijn recht om de DPO te raadplegen teneinde de beperking te betwisten, en van zijn/haar recht om een klacht in te dienen bij de EDPS. 3.   EASA kan het verstrekken van informatie over de redenen voor een beperking en het recht om een klacht bij de EDPS in te dienen opschorten, achterwege laten of weigeren, zolang dit het effect van de beperking teniet zou doen. De vraag of dit gerechtvaardigd is vindt per individueel geval plaats. Zodra dit het effect van de beperking niet langer teniet zou doen, verstrekt EASA de betrokkene de informatie. Artikel 7 Mededeling van een inbreuk in verband met persoonsgegevens aan de betrokkene 1.   Wanneer EASA verplicht is een inbreuk in verband met persoonsgegevens uit hoofde van artikel 35, lid 1, van de Verordening mee te delen, kan EASA deze mededeling in uitzonderlijke omstandigheden geheel of gedeeltelijk beperken. De redenen voor de beperking, de rechtsgrond ervoor uit hoofde van artikel 2 en een beoordeling van de noodzaak en de evenredigheid ervan worden in een nota gedocumenteerd. De nota wordt aan de EDPS meegedeeld op het tijdstip van de kennisgeving van de inbreuk in verband met persoonsgegevens. 2.   Wanneer de redenen voor de beperking niet langer van toepassing zijn, deelt EASA de betrokken inbreuk in verband met persoonsgegevens mee aan de betrokkene en stelt het hem of haar in kennis van de voornaamste redenen voor de beperking en van zijn recht om een klacht in te dienen bij de EDPS. Artikel 8 Vertrouwelijkheid van elektronische communicatie 1.   In uitzonderlijke omstandigheden kan EASA het in artikel 36 van de Verordening bedoelde recht op vertrouwelijkheid van elektronische communicatie beperken. Dergelijke beperkingen voldoen aan Richtlijn 2002/58/EG van het Europees Parlement en de Raad ( 4 ) . 2.   Indien EASA het recht op vertrouwelijkheid van elektronische communicatie beperkt, stelt het de betrokkene in zijn antwoord op diens verzoek in kennis van de voornaamste redenen waarop de toepassing van de beperking berust, en van zijn of haar recht een klacht in te dienen bij de EDPS. 3.   EASA kan het verstrekken van informatie over de redenen voor een beperking en het recht om een klacht bij de EDPS in te dienen opschorten, achterwege laten of weigeren, zolang dit het effect van de beperking teniet zou doen. De vraag of dit gerechtvaardigd is vindt per individueel geval plaats. Artikel 9 Inwerkingtreding Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Warschau, 21 oktober 2020. Piotr SAMSON Voorzitter van de Raad van Bestuur ( 1 ) PB L 295 van 21.11.2018, blz. 39 . ( 2 ) PB L 212 van 22.8.2018, blz. 1 . ( 3 ) Verordening (EEG, Euratom, EGKS) nr. 259/68 van de Raad van 29 februari 1968 tot vaststelling van het Statuut van de ambtenaren van de Europese Gemeenschappen en de regeling welke van toepassing is op de andere personeelsleden van deze Gemeenschappen, alsmede van bijzondere maatregelen welke tijdelijk op de ambtenaren van de Commissie van toepassing zijn ( PB L 56 van 4.3.1968, blz. 1 ). ( 4 ) Richtlĳn 2002/58/EG van het Europees Parlement en de Raad van 12 juli 2002 betreffende de verwerking van persoonsgegevens en de bescherming van de persoonlĳke levenssfeer in de sector elektronische communicatie (richtlĳn betreffende privacy en elektronische communicatie) ( PB L 201 van 31.7.2002, blz. 37 ).",
  "source": "EUR LEX"
}