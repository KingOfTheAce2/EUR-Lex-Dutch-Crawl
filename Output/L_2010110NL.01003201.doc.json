{
  "url": "http://www.w3.org/1999/xhtml\">",
  "content": "L_2010110NL.01003201.xml 1.5.2010 NL Publicatieblad van de Europese Unie L 110/32 BESLUIT VAN DE COMMISSIE van 30 april 2010 tot vaststelling van een financieringsbesluit voor een voorbereidende actie inzake controleposten voor 2010 (2010/249/EU) DE EUROPESE COMMISSIE, Gelet op het Verdrag betreffende de werking van de Europese Unie, Gelet op Verordening (EG, Euratom) nr. 1605/2002 van de Raad van 25 juni 2002 houdende het Financieel Reglement van toepassing op de algemene begroting van de Europese Gemeenschappen ( 1 ) , en met name op artikel 49, lid 6, inleidende zin en onder b), en artikel 75, lid 2, Gelet op Verordening (EG, Euratom) nr. 2342/2002 van de Commissie van 23 december 2002 tot vaststelling van uitvoeringsvoorschriften van Verordening (EG, Euratom) nr. 1605/2002 van de Raad houdende het Financieel Reglement van toepassing op de algemene begroting van de Europese Gemeenschappen ( 2 ) (hierna de „uitvoeringsvoorschriften” genoemd), en met name op artikel 90, Overwegende hetgeen volgt: (1) Een van de actiegebieden, vastgesteld in de mededeling van de Commissie aan het Europees Parlement en de Raad betreffende een communautair actieplan inzake de bescherming en het welzijn van dieren 2006-2010 ( 3 ) , is de verhoging van de huidige minimumnormen voor dierenbescherming en -welzijn naar aanleiding van nieuwe wetenschappelijke gegevens en sociaaleconomische beoordelingen alsook het garanderen van een doeltreffende handhaving. (2) Ter verbetering van het welzijn van bepaalde categorieën vervoerde dieren stelt de wetgeving van de Unie voorschriften vast betreffende de maximale reistijden waarna de dieren uitgeladen, gevoederd en gedrenkt moeten worden en een rusttijd moeten krijgen. Dergelijke verplichte onderbrekingen bij het langeafstandsvervoer van dieren vinden plaats in controleposten, als omschreven in artikel 1, lid 1, van Verordening (EG) nr. 1255/97 van de Raad van 25 juni 1997 betreffende de communautaire criteria voor controleposten ( 4 ) . (3) Door de toename van het aantal dieren dat over lange afstanden over de weg wordt vervoerd, is het nodig dat de controleposten worden verbeterd. Na raadpleging van de belanghebbenden en onder gebruikmaking van hun technische expertise is het nodig dat kwaliteitscriteria voor controleposten worden vastgesteld en dat wordt bepaald welke strategieën in de Unie moeten worden ontwikkeld. (4) Bovendien bestaat er een gebrek aan controleposten op bepaalde plaatsen en is een aantal bestaande controleposten van slechte kwaliteit. Daarom moet een voorbereidende actie worden uitgevoerd die de bouw of de renovatie van bepaalde controleposten omvat. (5) In 2008 is door de Commissie een oproep tot het indienen van voorstellen voor een soortgelijke voorbereidende actie gepubliceerd, maar geen van de ontvangen voorstellen voldeed aan de minimumcriteria van de oproep wegens het gebrek aan voldoende informatie over de economische levensvatbaarheid van de projecten en de medefinancieringsbron. (6) Besluit 2009/755/EG van de Commissie van 13 oktober 2009 tot vaststelling van een financieringsbesluit voor een voorbereidende actie inzake controleposten voor 2009 ( 5 ) heeft twee fasen van de voorbereidende actie voor 2009 vastgesteld: eerst een voorbereidende studie volgens een aanbestedingsprocedure en een andere met behulp van subsidies. (7) In 2009 is de in Besluit 2009/755/EG bedoelde voorbereidende studie ter hand genomen om informatie te verzamelen over de huidige status van de controleposten en om kwaliteitscriteria voor kwalitatief hoogwaardige controleposten vast te stellen. Die studie zal ook economische criteria vaststellen voor de toekenning van subsidies voor de behoorlijke renovatie of bouw van kwalitatief hoogwaardige controleposten. De resultaten van de studie worden verwacht in mei 2010 en de procedure voor de toekenning van subsidies, als bedoeld in Besluit 2009/755/EG, zal worden ingeleid op grond van de in de studie vastgestelde criteria. (8) Het is dienstig dat de financiering van die voorbereidende actie door de Unie wordt gehandhaafd. In de algemene begroting van de Europese Unie voor 2010 heeft de begrotingsautoriteit 2 000 000 EUR toegewezen voor een voorbereidende actie inzake controleposten. (9) Dit besluit vormt een financieringsbesluit in de zin van artikel 75, lid 2, van Verordening (EG, Euratom) nr. 1605/2002 en artikel 90 van Verordening (EG, Euratom) nr. 2342/2002. (10) Overeenkomstig artikel 83 van Verordening (EG, Euratom) nr. 1605/2002 moet tot betaalbaarstelling, afgifte van betalingsopdrachten en betaling van uitgaven worden overgegaan binnen de in de uitvoeringsvoorschriften vastgestelde termijnen. (11) Voor de uitvoering van dit besluit wordt de term „belangrijke wijziging” omschreven in de zin van artikel 90, lid 4, van Verordening (EG, Euratom) nr. 2342/2002, HEEFT HET VOLGENDE BESLUIT VASTGESTELD: Artikel 1 De voorbereidende actie, als vastgesteld in de bijlage, („de voorbereidende actie”) wordt goedgekeurd. Artikel 2 Voor de uitvoering van dit besluit geldt de definitie van „controlepost” in artikel 1, lid 1, van Verordening (EG) nr. 1255/97. Artikel 3 De maximumbijdrage van de Europese Unie voor de uitvoering van de voorbereidende actie wordt vastgesteld op 2 000 000 EUR, te financieren uit begrotingsonderdeel 17 04 03 03 van de algemene begroting van de Europese Unie voor 2010. Artikel 4 1.   De ordonnateur kan wijzigingen in dit besluit die niet als belangrijk worden beschouwd in de zin van artikel 90, lid 4, van Verordening (EG, Euratom) nr. 2342/2002 goedkeuren overeenkomstig de beginselen van goed financieel beheer en evenredigheid. 2.   Gecumuleerde wijzigingen in de toewijzingen voor de onder de voorbereidende actie vallende acties die niet meer bedragen dan 10 % van de maximale bijdrage, als bedoeld in artikel 3 van dit besluit, worden niet als belangrijk beschouwd in de zin van artikel 90, lid 4, van Verordening (EG, Euratom) nr. 2342/2002, mits zij de aard en de doelstelling van de voorbereidende actie niet significant aantasten. Gedaan te Brussel, 30 april 2010. Voor de Commissie De voorzitter José Manuel BARROSO ( 1 ) PB L 248 van 16.9.2002, blz. 1 . ( 2 ) PB L 357 van 31.12.2002, blz. 1 . ( 3 ) COM(2006) 13 definitief. ( 4 ) PB L 174 van 2.7.1997, blz. 1 . ( 5 ) PB L 269 van 14.10.2009, blz. 26 . BIJLAGE VOORBEREIDENDE ACTIE INZAKE CONTROLEPOSTEN VOOR 2010 1.1. Inleiding Deze voorbereidende actie omvat één uitvoeringsmaatregel voor 2010. Op grond van de doelstellingen van de voorbereidende actie betreft de toewijzing van de begrotingsmiddelen de toekenning van subsidies voor de bouw of de renovatie van controleposten (uit te voeren in direct gecentraliseerd beheer) voor een bedrag van: 2 000 000 EUR. 1.2. Subsidies voor de bouw of de renovatie van controleposten Er worden subsidies toegekend door middel van een schriftelijke overeenkomst („subsidieovereenkomst”). RECHTSGRONDSLAG Voorbereidende actie in de zin van artikel 49, lid 6, onder b), van Verordening (EG, Euratom) nr. 1605/2002. BEGROTINGSONDERDEEL 17 04 03 03 PRIORITEITEN VAN HET JAAR, TE VERWEZENLIJKEN DOELSTELLINGEN EN GEPLANDE RESULTATEN Door het toegenomen aantal dieren dat over lange afstanden over de weg wordt vervoerd, is ook de noodzaak toegenomen van een verbetering van de controleposten waar de dieren moeten rusten. Ten behoeve van de gezondheid en het welzijn van de dieren zijn specifieke maatregelen ingevoerd om stress bij de dieren en de verspreiding van infectieziekten te vermijden. Het doel van de voorbereidende actie is het gebruik van de controleposten te vergroten en kwalitatief hoogwaardige controleposten te bevorderen. Deze voorbereidende actie sluit aan bij een vorige voorbereidende actie, als bedoeld in Besluit 2009/755/EG. BESCHRIJVING EN DOEL VAN DE UITVOERINGSMAATREGEL De voorbereidende actie omvat de bouw of de renovatie van kwalitatief hoogwaardige controleposten met het oog op de validatie van een experimentele certificeringsregeling op grond van de resultaten van de in 2009 overeenkomstig Besluit 2009/755/EG ter hand genomen haalbaarheidsstudie. Verwacht wordt dat de voorbereidende actie een economisch levensvatbare certificeringsregeling voor kwalitatief hoogwaardige controleposten zal aanmoedigen met het oog op de verbetering van het welzijn van over lange afstanden vervoerde dieren. IMPLEMENTATIE De implementatie wordt direct door directoraat-generaal Gezondheid en consumenten uitgevoerd. TIJDSCHEMA EN INDICATIEF BEDRAG VAN DE OPROEP TOT HET INDIENEN VAN VOORSTELLEN/RECHTSTREEKSE GUNNING Er wordt een enkele oproep tot het indienen van voorstellen voor een bedrag van 2 000 000 EUR gepubliceerd. De voorbereidende actie moet worden uitgevoerd binnen 24 maanden na de datum van ondertekening van de subsidieovereenkomst. De oproep tot het indienen van voorstellen zal worden bekendgemaakt na de voltooiing (volgens plan eind mei 2010) van de studie ter beoordeling van de haalbaarheid, als bedoeld in sectie 1.2 van Besluit 2009/755/EG. MAXIMAAL MOGELIJK MEDEFINANCIERINGSPERCENTAGE 70 % ESSENTIËLE SELECTIE- EN GUNNINGSSCRITERIA Selectiecriteria — Financiële draagkracht van de aanvrager: — De aanvragers moeten aantonen dat zij over de nodige financiële draagkracht beschikken om de mede te financieren actie uit te voeren. — De aanvragers moeten aantonen dat zij beschikken over de nodige eigen middelen voor de medefinanciering van de actie door de Unie en het beheer van de nodige cashflow voor het projectmanagement. Het bedrag van de subsidie aan een begunstigde mag niet meer belopen dan het totale bedrag van zijn/haar eigen kapitaal en langetermijnschuld. — Vak- en beroepsbekwaamheid van de aanvrager: — De aanvragers moeten beschikken over de nodige vak- en beroepsbekwaamheid om de mede te financieren actie uit te voeren. Zij moeten bewijsstukken overleggen betreffende hun kennis en ervaring op het gebied van infrastructuur voor dieren en het vervoer van dieren. Zij moeten verklaringen en beschrijvingen van projecten en activiteiten verstrekken die door hen drie jaar vóór de datum van hun aanvraag zijn uitgevoerd, met name projecten in verband met gerelateerde kwesties (vervoeren of houden van dieren, bouwen van voor dieren bestemde infrastructuur). Zij moeten voor elk lid van hun team een gedetailleerd curriculum vitae verstrekken en het bewijs leveren van de managementcapaciteiten van de projectleider en -manager, met inbegrip van zijn of haar onderwijsloopbaan, graden en diploma’s, beroepservaring, onderzoekswerk en publicaties. — De aanvragers moeten aantonen dat de organisaties die aan de actie willen deelnemen, de doelstellingen van het project onderschrijven en voorstander zijn van het beginsel om een certificeringssysteem voor controleposten in te voeren, dat door deze actie in praktijk moet worden gebracht. Zij moeten bewijsstukken overleggen betreffende de contactpersonen en internationale belanghebbenden die zij van plan zijn te raadplegen, met name wat de certificering betreft, en op wier middelen zij van plan zijn een beroep te doen tijdens de uitvoering van de voorbereidende actie. Gunningscriteria De volgende algemene gunningscriteria zijn van toepassing: — deugdelijkheid van de aanpak (20 %); — organisatie van de werkzaamheden en mate van betrokkenheid van de bevoegde autoriteiten/organisaties in de lidstaten waarop de actie betrekking heeft (30 %); — relevantie van het project op EU-niveau en multiplicatoreffect (30 %); — kosten-batenverhouding van het project (20 %). VORM VAN DE SUBSIDIE Schriftelijke overeenkomst.",
  "source": "EUR LEX"
}