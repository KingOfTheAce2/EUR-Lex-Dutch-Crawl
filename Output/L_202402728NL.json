{
  "url": "http://www.w3.org/1999/xhtml\">",
  "content": "L_202402728NL.000101.fmx.xml Publicatieblad van de Europese Unie NL L-serie 2024/2728 31.10.2024 BESLUIT (EU) 2024/2728 VAN DE RAAD van 14 oktober 2024 betreffende de sluiting namens de Unie van het Protocol van toetreding tot de Handelsovereenkomst tussen de Europese Unie en haar lidstaten, enerzijds, en Colombia en Peru, anderzijds, om rekening te houden met de toetreding van Ecuador DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, artikel 100, lid 2, en artikel 207, lid 4, eerste alinea, in samenhang met artikel 218, lid 6, tweede alinea, punt a), Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) De Raad heeft de Commissie op 19 januari 2009 gemachtigd om namens de Unie en haar lidstaten te onderhandelen over een meerpartijenhandelsovereenkomst met de lidstaten van de Andesgemeenschap die eveneens een ambitieuze, alomvattende en evenwichtige handelsovereenkomst wilden sluiten. (2) De Unie heeft op 26 juni 2012 de Handelsovereenkomst tussen de Europese Unie en haar lidstaten, enerzijds, en Colombia en Peru, anderzijds ( 2 ) (“de overeenkomst”) ondertekend. De overeenkomst werd voorlopig toegepast sinds 1 maart 2013 voor Peru en sinds 1 augustus 2013 voor Colombia. (3) Artikel 329 van de overeenkomst bevat de bepalingen met betrekking tot de toetreding van andere lidstaten van de Andesgemeenschap tot de overeenkomst. (4) De Unie en Ecuador hebben op 17 juli 2014 hun onderhandelingen afgerond over het Protocol van toetreding tot de Handelsovereenkomst tussen de Europese Unie en haar lidstaten, enerzijds, en Colombia en Peru, anderzijds, om rekening te houden met de toetreding van Ecuador (“het protocol”). (5) Het op grond van de overeenkomst opgerichte Handelscomité heeft de tekst van het protocol goedgekeurd tijdens zijn vergadering op 8 februari 2016, zoals vereist op grond van artikel 329, lid 4, van de overeenkomst. (6) Uit hoofde van Besluit (EU) 2016/2369 van de Raad ( 3 ) werd het protocol ondertekend op 11 november 2016, onder voorbehoud van de sluiting ervan op een latere datum. Het protocol wordt sinds 1 januari 2017 voorlopig toegepast in afwachting van de inwerkingtreding ervan. (7) Het protocol moet worden goedgekeurd, HEEFT HET VOLGENDE BESLUIT VASTGESTELD: Artikel 1 Het Protocol van toetreding tot de Handelsovereenkomst tussen de Europese Unie en haar lidstaten, enerzijds, en Colombia en Peru, anderzijds, om rekening te houden met de toetreding van Ecuador, wordt namens de Unie goedgekeurd ( 4 ) . Artikel 2 De voorzitter van de Raad verricht namens de Unie de in artikel 27, lid 2, van het protocol bedoelde kennisgeving ( 5 ) . Artikel 3 Het protocol wordt niet aldus uitgelegd dat daaraan rechten kunnen worden ontleend of dat het verplichtingen bevat die rechtstreeks voor de rechterlijke instanties van de Unie of van de lidstaten kunnen worden ingeroepen. Artikel 4 Dit besluit treedt in werking op de dag waarop het wordt vastgesteld. Gedaan te Luxemburg, 14 oktober 2024. Voor de Raad De voorzitter J. BORRELL FONTELLES ( 1 ) Goedkeuring van het Europees Parlement van 14 december 2016. ( 2 ) PB L 354 van 21.12.2012, blz. 3 . ( 3 ) Besluit (EU) 2016/2369 van de Raad van 11 november 2016 betreffende de ondertekening namens de Unie en de voorlopige toepassing van het Protocol van toetreding tot de Handelsovereenkomst tussen de Europese Unie en haar lidstaten, enerzijds, en Colombia en Peru, anderzijds, om rekening te houden met de toetreding van Ecuador ( PB L 356 van 24.12.2016, blz. 1 ). ( 4 ) Het protocol is bekendgemaakt in PB L 356 van 24.12.2016, blz. 3 , samen met het besluit betreffende de ondertekening. ( 5 ) De datum van inwerkingtreding van het protocol zal door het secretariaat-generaal van de Raad in het Publicatieblad van de Europese Unie worden bekendgemaakt. ELI: http://data.europa.eu/eli/dec/2024/2728/oj ISSN 1977-0758 (electronic edition)",
  "source": "EUR LEX"
}