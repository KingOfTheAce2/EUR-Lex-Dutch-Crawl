{
  "url": "http://www.w3.org/1999/xhtml\">",
  "content": "L_202500559NL.000101.fmx.xml Publicatieblad van de Europese Unie NL L-serie 2025/559 24.3.2025 BESLUIT (EU) 2025/559 VAN DE RAAD van 18 maart 2025 betreffende het namens de Europese Unie in te nemen standpunt in het Comité douanesamenwerking, dat is ingesteld in het kader van de Overeenkomst waarbij een associatie tot stand wordt gebracht tussen de Europese Gemeenschap en Turkije, betreffende de vaststelling van een besluit over het gebruik van elektronisch afgegeven certificaten inzake goederenverkeer A.TR RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Overeenkomst waarbij een associatie tot stand wordt gebracht tussen de Europese Gemeenschap en Turkije ( 1 ) (de “associatieovereenkomst”), werd ondertekend in Ankara op 12 september 1963. Het omschrijft het toepassingsgebied en de inhoud van de associatiebetrekkingen. Regels betreffende de slotfase van de douane-unie EU-Turkije zijn vastgesteld in Besluit nr. 1/95 van 22 december 1995 ( 2 ) , dat op 31 december 1995 (“Besluit nr. 1/95”) in werking is getreden. (2) De Associatieraad EG-Turkije (de “Associatieraad”) is opgericht op grond van artikel 6 van de associatieovereenkomst. Op grond van artikel 24 van de associatieovereenkomst kan de Associatieraad besluiten comités in te stellen die hem kunnen bijstaan bij de vervulling van zijn taken. (3) Bij Besluit nr. 2/69 van de Associatieraad van 15 december 1969 ( 3 ) is het Comité douanesamenwerking opgericht. (4) Op grond van artikel 28, lid 3, van Besluit nr. 1/95 stelt het Comité douanesamenwerking passende maatregelen vast voor de toepassing van de douanebepalingen van de in dat artikel vervatte douanebepalingen. (5) In artikel 6, lid 1, van Besluit nr. 1/2006 van het Comité douanesamenwerking van 26 juli 2006 ( 4 ) is bepaald dat het certificaat inzake goederenverkeer A.TR het bewijsstuk vormt om aan te tonen dat aan de voorwaarden voor de toepassing van de bepalingen van Besluit nr. 1/95 betreffende het vrije verkeer is voldaan. (6) Begin 2020 werden de contacten tussen de douaneautoriteiten van de EU-partnerlanden en de marktdeelnemers in een aantal landen opgeschort als gevolg van de COVID-19-pandemie. Het werd daarom passend geacht uitzonderlijke maatregelen op basis van wederkerigheid vast te stellen, waarbij certificaten inzake goederenverkeer die elektronisch waren afgegeven met een digitale handtekening, stempel of zegel van de bevoegde autoriteiten, of in de vorm van een kopie van het originele certificaat, afgegeven op papier of in elektronische vorm, namelijk een gescande kopie of een online beschikbare kopie, kunnen worden aanvaard. Die maatregelen waren ook van toepassing op de certificaten inzake goederenverkeer A.TR die dienen voor het vrije verkeer van goederen binnen de douane-unie EU-Turkije. (7) Toen werd geoordeeld dat de omstandigheden die tot de vaststelling van de uitzonderlijke maatregelen hadden geleid, niet langer bestonden, werd besloten dat die maatregelen met ingang van 1 mei 2024 niet langer van toepassing zouden zijn. (8) De Unie en Turkije erkenden dat de uitzonderlijke maatregelen die naar aanleiding van de COVID-19-pandemie waren vastgesteld, de handel ten goede waren gekomen, en achtten het dienstig een rechtskader vast te stellen om die goede praktijken opnieuw in te voeren. Een besluit van het Comité douanesamenwerking vormt daartoe een passend rechtsinstrument waarmee dit doel kan worden bereikt. (9) Vanaf 8 juli 2024 aanvaarden de douaneautoriteiten van de lidstaten en Turkije elektronisch afgegeven certificaten inzake goederenverkeer A.TR. (10) Om te zorgen voor continuïteit met de goede praktijken die vanaf 8 juli 2024 opnieuw zijn ingevoerd, zal het Comité douanesamenwerking naar verwachting een besluit vaststellen over het gebruik van elektronisch afgegeven certificaten inzake goederenverkeer A.TR, dat terugwerkende kracht vanaf die datum zal hebben. (11) Het is passend het namens de Unie in te nemen standpunt in het Comité douanesamenwerking vast te stellen, aangezien het besluit van het Comité douanesamenwerking rechtsgevolgen zal hebben, HEEFT HET VOLGENDE BESLUIT VASTGESTELD: Artikel 1 Het namens de Unie in te nemen standpunt in het Comité douanesamenwerking in het kader van de overeenkomst waarbij een associatie tot stand wordt gebracht tussen de Europese Gemeenschap en Turkije is gebaseerd op het aan dit besluit gehechte ontwerpbesluit van het Comité douanesamenwerking. Artikel 2 Dit besluit treedt in werking op de datum van de vaststelling ervan en verstrijkt op 31 december 2025. Gedaan te Brussel, 18 maart 2025. Voor de Raad De voorzitter A. SZŁAPKA ( 1 ) PB 217 van 29.12.1964, blz. 3687 , ELI: http://data.europa.eu/eli/agree_internation/1964/732/oj . ( 2 ) Besluit Nr. 1/95 van de Associatieraad EG-Turkije van 22 december 1995 inzake de tenuitvoerlegging van de slotfase van de douane-unie (96/142/EG) ( PB L 35 van 13.2.1996, blz. 1 , ELI: http://data.europa.eu/eli/dec/1995/1(5)/oj ). ( 3 ) Besluit niet bekendgemaakt. ( 4 ) Besluit nr. 1/2006 van het Comité douanesamenwerking EG-Turkije van 26 juli 2006 tot vaststelling van toepassingsbepalingen van Besluit nr. 1/95 van de Associatieraad EG-Turkije ( PB L 265 van 26.9.2006, blz. 18 , ELI: http://data.europa.eu/eli/dec/2006/646/oj ). ELI: http://data.europa.eu/eli/dec/2025/559/oj ISSN 1977-0758 (electronic edition)",
  "source": "EUR LEX"
}