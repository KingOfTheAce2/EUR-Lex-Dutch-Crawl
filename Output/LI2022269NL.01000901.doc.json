{
  "url": "http://www.w3.org/1999/xhtml\">",
  "content": "LI2022269NL.01000901.xml 17.10.2022 NL Publicatieblad van de Europese Unie LI 269/9 UITVOERINGSBESLUIT (GBVB) 2022/1956 VAN DE RAAD van 17 oktober 2022 tot uitvoering van Besluit 2011/235/GBVB betreffende beperkende maatregelen tegen bepaalde personen en entiteiten vanwege de situatie in Iran DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2011/235/GBVB van de Raad van 12 april 2011 betreffende beperkende maatregelen tegen bepaalde personen en entiteiten vanwege de situatie in Iran ( 1 ) , en met name artikel 3, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 12 april 2011 heeft de Raad Besluit 2011/235/GBVB vastgesteld. (2) Op 25 september 2022 heeft de hoge vertegenwoordiger van de Unie voor buitenlandse zaken en veiligheidsbeleid namens de Unie een verklaring afgelegd waarin hij zijn afschuw uitsprak over het wijdverbreide en onevenredige gebruik van geweld door de Iraanse veiligheidsdiensten tegen vreedzame demonstranten, waarbij een groot aantal mensen gedood en verwond werden. In de verklaring werd er tevens op gewezen dat degenen die verantwoordelijk zijn voor de moord op Mahsa Amini ter verantwoording moeten worden geroepen en werden de Iraanse autoriteiten opgeroepen te zorgen voor transparante en geloofwaardige onderzoeken om klaarheid inzake het aantal doden en arrestaties te verschaffen, alle vreedzame demonstranten vrij te laten en alle gedetineerden een eerlijke rechtsgang te bieden. Voorts werd benadrukt dat het besluit van Iran om de toegang tot internet danig te beperken en platformen voor instant messaging te blokkeren, een flagrante schending van de vrijheid van meningsuiting is. Tot slot werd in de verklaring gesteld dat de Unie alle beschikbare mogelijkheden zal nagaan om de moord op Mahsa Amini en de respons van de Iraanse veiligheidsdiensten op de daaropvolgende betogingen aan de orde te stellen. (3) In dit verband en in overeenstemming met de toezegging van de Unie om alle zorgwekkende kwesties met betrekking tot Iran aan te pakken, waaronder de mensenrechtensituatie, moeten elf personen en vier entiteiten worden opgenomen op de lijst van personen en entiteiten die onderworpen zijn aan beperkende maatregelen in de bijlage bij Besluit 2011/235/GBVB. (4) Besluit 2011/235/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit 2011/235/GBVB wordt gewijzigd zoals opgenomen in de bijlage bij dit besluit. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Luxemburg, 17 oktober 2022. Voor de Raad De voorzitter J. BORRELL FONTELLES ( 1 ) PB L 100 van 14.4.2011, blz. 51 . BIJLAGE De volgende personen en entiteiten worden toegevoegd aan de lijst van personen en entiteiten in de bijlage bij Besluit 2011/235/GBVB: Personen Naam Informatie ter identificatie Motivering Datum van plaatsing op lijst “96. ROSTAMI CHESHMEH GACHI Mohammed (ook bekend als ROSTAMI Mohammad) محمد گچی چشمه رستمی (ook bekend als محمد رستمی) Geboorteplaats: Kermanshah (Iran) Geboortedatum: 1976 of 1977 Nationaliteit: Iraanse Geslacht: man Nationaal identiteitsbewijs nr.: 111936 (Iran) Identificatienummer: 13821 (Iran) Functie: hoofd van de Iraanse zedenpolitie Mohammad Rostami Cheshmeh Gachi is hoofd van de Iraanse zedenpolitie. Van begin 2014 tot begin 2019 was hij hoofd van de politiedienst openbare veiligheid van Kermanshah en bekleedde hij hoge functies bij de Iraanse inlichtingenpolitie. De zedenpolitie maakt deel uit van de Iraanse wetshandhavingsdiensten (LEF) en is een speciale politie-eenheid die de strenge kledingvoorschriften voor vrouwen, waaronder de hoofddoekverplichting, handhaaft. De zedenpolitie heeft onrechtmatig geweld gebruikt tegen vrouwen die de Iraanse hidjab-wetten niet naleefden, heeft seksueel en gendergerelateerd geweld gebruikt, willekeurige arrestaties en opsluitingen uitgevoerd, en ook buitensporig geweld en folteringen toegepast. Op 13 september 2022 arresteerde de zedenpolitie op willekeurige wijze de 22-jarige Mahsa Amini in Teheran omdat ze haar hidjab incorrect zou hebben gedragen. Vervolgens werd zij meegenomen naar het hoofdkwartier van de zedenpolitie voor een “opvoedings- en oriënteringsles”. Volgens betrouwbare berichten en getuigen werd zij tijdens haar hechtenis hardhandig geslagen en mishandeld, wat leidde tot haar opname in het ziekenhuis en haar dood op 16 september 2022. De wrede praktijken van de zedenpolitie beperken zich niet tot dat incident en zijn uitvoerig gedocumenteerd. Als hoofd van de Iraanse zedenpolitie is Rostami verantwoordelijk voor het optreden van de zedenpolitie. Hij is derhalve verantwoordelijk voor ernstige schendingen van de mensenrechten in Iran. 17.10.2022 97. RAHIMI Hossein حسین رحیمی Geboorteplaats: Dodhak, Mahalat in de provincie Markazi (Iran) Geboortedatum: 1964 Nationaliteit: Iraanse Geslacht: man Rang: brigadegeneraal Functie: hoofd van de Iraanse wetshandhavingsdiensten (LEF) in Teheran Brigadegeneraal Hossein Rahimi is sinds 7 augustus 2017 hoofd van de Iraanse wetshandhavingsdiensten (LEF) in Teheran. De LEF hebben bijzonder hard opgetreden tegen die protesten van september 2022 in Teheran. De LEF maakten buitensporig gebruik van geweld, wat heeft geleid tot de dood van meerdere mensen. Als hoofd van de LEF in Teheran is Rahimi derhalve verantwoordelijk voor ernstige schendingen van de mensenrechten in Iran. 17.10.2022 98. ABDI Abbas عبدی عباس Nationaliteit: Iraanse Geslacht: man Rang: kolonel Functie: Hoofd van de Iraanse wetshandhavingsdiensten (LEF) in Divandarreh Kolonel Abbas Abdi is hoofd van de Iraanse wetshandhavingsdiensten (LEF) in het district Divandarreh. De LEF hebben bijzonder hard opgetreden tegen die protesten van september 2022 in Divandarreh. De LEF maakten buitensporig gebruik van geweld, wat heeft geleid tot de dood van meerdere mensen. Als hoofd van de LEF in Divandarreh is Abdi derhalve verantwoordelijk voor ernstige schendingen van de mensenrechten in Iran. 17.10.2022 99. MIRZAEI Haj Ahmad (ook bekend als MIRZAEI, Hajahmad; MIRZAYI, Hajj Ahmad) حاج احمد میرزایی Geboorteplaats: Teheran (Iran) Geboortedatum: 9 februari 1957 Nationaliteit: Iraanse Geslacht: man Identificatienummer: 4268935215 (Iran) Rang: kolonel Functie: Hoofd van de Iraanse zedenpolitie in Teheran Kolonel Haj Ahmed Mirzaei is sinds 2018 hoofd van de afdeling Teheran van de Iraanse zedenpolitie. De zedenpolitie maakt deel uit van de Iraanse wetshandhavingsdiensten (LEF) en is een speciale politie-eenheid die de strenge kledingvoorschriften voor vrouwen, waaronder de hoofddoekverplichting, handhaaft. De zedenpolitie heeft onrechtmatig geweld gebruikt tegen vrouwen die de Iraanse hidjab-wetten niet naleefden, heeft seksueel en gendergerelateerd geweld gebruikt, willekeurige arrestaties en opsluitingen uitgevoerd, en ook buitensporig geweld en folteringen toegepast. Op 13 september 2022 arresteerde de zedenpolitie op willekeurige wijze de 22-jarige Mahsa Amini in Teheran omdat ze haar hidjab incorrect zou hebben gedragen. Vervolgens werd zij meegenomen naar het hoofdkwartier van de zedenpolitie voor een “opvoedings- en oriënteringsles”. Volgens betrouwbare berichten en getuigen werd zij tijdens haar hechtenis hardhandig geslagen en mishandeld, wat leidde tot haar opname in het ziekenhuis en haar dood op 16 september 2022. De wrede praktijken van de zedenpolitie beperken zich niet tot dat incident en zijn uitvoerig gedocumenteerd. Als hoofd van de zedenpolitie in Teheran is Mirzaei verantwoordelijk voor de daden van de zedenpolitie in Teheran, ook op het hoofdkwartier waar Amini werd geslagen en mishandeld. Hij is derhalve verantwoordelijk voor ernstige schendingen van de mensenrechten in Iran. 17.10.2022 100. ZAREPOUR Issa عیسی زارع پور Geboorteplaats: Eslamabad-e Gharb, provincie Kermanshah (Iran) Geboortedatum: 1980 Nationaliteit: Iraanse Geslacht: man Functie: minister van Informatie- en Communicatietechnologie Issa Zarepour is sinds 25 augustus 2021 de Iraanse minister van Informatie- en Communicatietechnologie. In zijn functie speelde hij een belangrijke rol in het besluit van de Iraanse regering om de vrijheid van mening en meningsuiting van het Iraanse volk systematisch te schenden door de internettoegang te beperken tijdens de protesten naar aanleiding van de dood van de 22-jarige Mahsa Amini op 16 september 2022. Door die handeling is de reeds zeer beperkte ruimte voor spelers uit het maatschappelijk middenveld in Iran, waaronder mensenrechtenverdedigers, om objectieve informatie te verzamelen en zowel onderling als met de buitenwereld te communiceren, verder afgebrokkeld. De stillegging van het internet had negatieve gevolgen voor de uitoefening van de mensenrechten in Iran, zowel direct (met name gevolgen voor de vrijheid van mening en meningsuiting en de beschikbaarheid van objectieve informatie) als indirect (met name grotere kans dat mensenrechtenschendingen niet worden gedocumenteerd, en dus negatieve gevolgen voor het afleggen van verantwoording voor mensenrechtenschendingen). Als minister van Informatie- en Communicatietechnologie is Zarepour derhalve verantwoordelijk voor ernstige schendingen van de mensenrechten in Iran. 17.10.2022 101. SEPEHR Mohammad-Hossein محمدحسین سپهر Nationaliteit: Iraanse Geslacht: man Functie: Commandant van de Iraanse centrale trainingsbasis van de generale staf van de strijdkrachten Mohammad-Hossein Sepehr is commandant van de centrale trainingsbasis van de generale staf van de strijdkrachten in Teheran. Hij is lid van de Islamitische Revolutionaire Garde (IRGC) en de Bassij-weermacht (een vrijwillige paramilitaire organisatie die onder de IRGC opereert en vestigingen in heel Iran heeft). Sepehr heeft de leiding over anti-protestopleidingen voor Iraanse veiligheidstroepen en is voorstander van een repressieve houding tegenover demonstranten. Hij is derhalve verantwoordelijk voor ernstige schendingen van de mensenrechten in Iran. 17.10.2022 102. SAFARI Sayd Ali صفری سید علی Nationaliteit: Iraanse Geslacht: man Rang: kolonel Functie: Hoofd van de Iraanse wetshandhavingsdiensten (LEF) in Saqqez Kolonel Sayd Ali Safari is hoofd van de Iraanse wetshandhavingsdiensten (LEF) in Saqqez. De LEF hebben bijzonder hard opgetreden tegen de protesten van september 2022 in Saqqez. De LEF maakten buitensporig gebruik van geweld, wat heeft geleid tot de dood van meerdere mensen. Als hoofd van de LEF in Saqqez is Safari derhalve verantwoordelijk voor ernstige schendingen van de mensenrechten in Iran. 17.10.2022 103. ADYANI Seyed Alireza (ook bekend als ADIANI Hojjat al-Islam Seyyed Alireza) ادیانی سید علیرضا Nationaliteit: Iraanse Geslacht: man Functie: Hoofd van de ideologisch-politieke dienst van de Iraanse wetshandhavingsdiensten (LEF) Seyed Alireza Adyani is hoofd van de ideologisch-politieke dienst van de Iraanse wetshandhavingsdiensten (LEF). Adyani is verantwoordelijk voor het bepalen en uitvoeren van de regels voor de inzet van de politie. Hij stelde dat de LEF “praktisch” en “doeltreffend” met tegenstanders moeten omgaan en feliciteerde de zedenpolitie ermee dat zij haar taak “intensief” uitvoert. De LEF heeft massaal geweld gebruikt tegen demonstranten, onder meer mensen die protesteerden na de dood van Mahsa Amini. Hij is derhalve verantwoordelijk voor ernstige schendingen van de mensenrechten in Iran. 17.10.2022 104. AZADI Ali آزادی علی Nationaliteit: Iraanse Geslacht: man Rang: tweede brigadegeneraal Functie: Hoofd van de Iraanse wetshandhavingsdiensten (LEF) in Koerdistan Tweede brigadegeneraal Ali Azadi is sinds 2019 hoofd van de Iraanse wetshandhavingsdiensten (LEF) in Koerdistan. Tijdens de onderdrukking van de protesten van september 2022 hebben eenheden onder zijn bevel op demonstranten geschoten en meerdere mensen in Koerdistan gedood en verwond. Hij is derhalve verantwoordelijk voor ernstige schendingen van de mensenrechten in Iran. 17.10.2022 105. SHALIKAR Mohammed Zaman شالیکار محمد زمان Nationaliteit: Iraanse Geslacht: man Rang: kolonel Functie: Hoofd van de Iraanse wetshandhavingsdiensten (LEF) in Babol, Mazandaran Kolonel Mohammed Zaman Shalikar is sinds 2021 hoofd van de Iraanse wetshandhavingsdiensten (LEF) in Babol, Mazandaran. Tijdens demonstraties na de dood van Mahsa Amini in september 2022 hebben eenheden onder zijn bevel in Babol, Mazandaran op demonstranten geschoten en demonstranten verwond en gedood. Hij is derhalve verantwoordelijk voor ernstige schendingen van de mensenrechten in Iran. 17.10.2022 106. HEIDARI Salman حیدری سلمان Nationaliteit: Iraanse Geslacht: man Rang: kolonel Functie: Hoofd van de Iraanse wetshandhavingsdiensten (LEF) in Bukan Kolonel Salman Heidari is hoofd van de Iraanse wetshandhavingsdiensten (LEF) in Bukan. De LEF hebben bijzonder hard opgetreden tegen de protesten van september 2022 in Bukan. De LEF maakten buitensporig gebruik van geweld, waarbij minstens één kind werd gedood en meerdere mensen gewond raakten. Als hoofd van de LEF in Bukan is Heidari derhalve verantwoordelijk voor ernstige schendingen van de mensenrechten in Iran.” 17.10.2022 Entiteiten Naam Informatie ter identificatie Motivering Datum van plaatsing op lijst “5. Iraanse zedenpolitie (ook bekend als Gasht-e-Ershad; Islamic Guidance Patrol; Guidance Patrols) غشتى إرشاد Adres: Vozara Street, corner of 25th Street, District 6, Teheran (Iran) De zedenpolitie maakt deel uit van de Iraanse wetshandhavingsdiensten (LEF) en is een speciale politie-eenheid die de strenge kledingvoorschriften voor vrouwen, waaronder de hoofddoekverplichting, handhaaft. De zedenpolitie heeft onrechtmatig geweld gebruikt tegen vrouwen die de Iraanse hidjab-wetten niet naleefden, heeft seksueel en gendergerelateerd geweld gebruikt, willekeurige arrestaties en opsluitingen uitgevoerd, en ook buitensporig geweld en folteringen toegepast. Op 13 september 2022 arresteerde de zedenpolitie op willekeurige wijze de 22-jarige Mahsa Amini in Teheran omdat ze haar hidjab incorrect zou hebben gedragen. Vervolgens werd zij meegenomen naar het hoofdkwartier van de zedenpolitie voor een “opvoedings- en oriënteringsles”. Volgens betrouwbare berichten en getuigen werd zij tijdens haar hechtenis hardhandig geslagen en mishandeld, wat leidde tot haar opname in het ziekenhuis en haar dood op 16 september 2022. De wrede praktijken van de zedenpolitie beperken zich niet tot dit incident en zijn uitvoerig gedocumenteerd. De zedenpolitie is derhalve verantwoordelijk voor ernstige schendingen van de mensenrechten in Iran. 17.10.2022 6. Basij-weermacht (ook bekend als Basij-e Mostazafan) بسیج مستضعفین De Basij-weermacht is een vrijwillige paramilitaire organisatie die onder de Islamitische Revolutionaire Garde opereert en vestigingen in heel Iran heeft. De veiligheidstroepen hebben bijzonder hard opgetreden tegen de protesten van september 2022 in Iran, wat heeft geleid tot de dood van meerdere mensen. De Basij-weermacht is een van de troepen die van de regering opdracht hebben gekregen die protesten de kop in te drukken. Een aantal demonstranten raakte hierbij gewond of kwam om het leven. De Basij-weermacht is rechtstreeks verantwoordelijk voor ernstige schendingen van de mensenrechten in Iran. 17.10.2022 7. Cyberdefensiecommando van de Islamitische Revolutionaire Garde (CDC) قرارگاه دفاع سایبری Adres: Teheran (Iran) Telefoon: + 98 26 3448 9826 Het cyberdefensiecommando van de Islamitische Revolutionaire Garde (CDC) houdt toezicht op websites, e-mails en andere activiteiten van personen die als politieke tegenstanders worden beschouwd. Tijdens de protesten van september 2022 in Iran heeft het CDC een actieve rol gespeeld in het repressieve beleid van de Iraanse regering, onder meer door demonstranten te identificeren en aan te houden. Het CDC is rechtstreeks verantwoordelijk voor ernstige schendingen van de mensenrechten in Iran. 17.10.2022 8. Wetshandhavingsdiensten van de Islamitische Republiek Iran (LEF) (ook bekend als NAJA; FARAJA) فرماندهی انتظامی جمهوری اسلامی ایران Adres: Teheran (Iran) De wetshandhavingsdiensten van de Islamitische Republiek Iran (LEF) zijn een geüniformeerde politie. Sinds de protesten rond de dood van Mahsa Amini medio september 2022 zijn gestart, zijn de flagrante, ernstige schendingen van de mensenrechten door de LEF, zoals het willekeurig met scherp schieten op vreedzame demonstranten, waaronder kinderen, op grote schaal gedocumenteerd. Meer dan 70 demonstranten kwamen om het leven en honderden raakten ernstig gewond, ook kinderen. Sinds het begin van de demonstraties hebben de politiediensten ook een groot aantal mensenrechtenverdedigers willekeurig vastgehouden. De LEF zijn derhalve verantwoordelijk voor ernstige schendingen van de mensenrechten in Iran. 17.10.2022”",
  "source": "EUR LEX"
}