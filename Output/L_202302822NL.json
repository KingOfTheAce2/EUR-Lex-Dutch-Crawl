{
  "url": "http://www.w3.org/1999/xhtml\">",
  "content": "L_202302822NL.000101.fmx.xml Publicatieblad van de Europese Unie NL Serie L 2023/2822 20.12.2023 VERORDENING (EU) 2023/2822 VAN DE COMMISSIE van 19 december 2023 tot wijziging van Verordening (EU) 2023/1803 wat betreft International Accounting Standard 1 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1606/2002 van het Europees Parlement en de Raad van 19 juli 2002 betreffende de toepassing van internationale standaarden voor jaarrekeningen ( 1 ) , en met name artikel 3, lid 1, Overwegende hetgeen volgt: (1) Bij Verordening (EU) 2023/1803 van de Commissie ( 2 ) zijn bepaalde op 8 september 2022 bestaande internationale standaarden voor jaarrekeningen en interpretaties goedgekeurd. (2) Op 23 januari 2020 heeft de International Accounting Standards Board (IASB) wijzigingen in International Accounting Standard (IAS) 1 — Presentatie van de jaarrekening (“IAS 1”) gepubliceerd. Die wijzigingen specificeren hoe een onderneming in het overzicht van de financiële positie schulden en andere verplichtingen met een onzekere afwikkelingsdatum moet bepalen. Volgens die wijzigingen moeten die schuld of andere verplichtingen worden geclassificeerd als kortlopend (vervallen of mogelijk binnen één jaar af te wikkelen verplichtingen) of langlopend. (3) Op 15 juli 2020 heeft de IASB als gevolg van de covidpandemie een beperkte wijziging van het toepassingsgebied doorgevoerd om de ingangsdatum van de op 23 januari 2020 door de IASB uitgegeven wijzigingen van IAS 1 met één jaar uit te stellen. (4) Tijdens de tenuitvoerlegging van die wijzigingen in IAS 1 vroegen sommige belanghebbenden de IASB om te verduidelijken hoe een onderneming een verplichting die voortvloeit uit een leenovereenkomst met convenanten moet classificeren als kortlopend of langlopend. In antwoord hierop heeft de IASB op 31 oktober 2022 verdere wijzigingen in IAS 1 aangebracht. Deze wijzigingen brengen ook verbeteringen aan met betrekking tot de informatie die een onderneming moet verstrekken wanneer haar recht om de afwikkeling van een verplichting met ten minste twaalf maanden uit te stellen, onderworpen is aan convenanten. (5) Na overleg met de European Financial Reporting Advisory Group (EFRAG) concludeert de Commissie dat de wijzigingen in IAS 1 voldoen aan de in artikel 3, lid 2, van Verordening (EG) nr. 1606/2002 vastgestelde criteria voor goedkeuring. (6) Verordening (EU) 2023/1803 moet daarom dienovereenkomstig worden gewijzigd. (7) De in deze verordening vervatte maatregelen zijn in overeenstemming met het advies van het Regelgevend Comité voor financiële verslaglegging, HEEFT DE VOLGENDE VERORDENING VASTGESTELD: Artikel 1 In de bijlage bij Verordening (EU) 2023/1803 wordt International Accounting Standard (IAS) 1 — Presentatie van de jaarrekening gewijzigd zoals aangegeven in de bijlage bij deze verordening. Artikel 2 Elke onderneming past de in artikel 1 bedoelde wijzigingen toe uiterlijk vanaf de aanvangsdatum van haar eerste boekjaar dat op of na 1 januari 2024 van start gaat. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 december 2023. Voor de Commissie De voorzitter Ursula VON DER LEYEN ( 1 ) PB L 243 van 11.9.2002, blz. 1 . ( 2 ) Verordening (EU) 2023/1803 van de Commissie van 13 september 2023 tot goedkeuring van bepaalde internationale standaarden voor jaarrekeningen overeenkomstig Verordening (EG) nr. 1606/2002 van het Europees Parlement en de Raad ( PB L 237 van 26.9.2023, blz. 1 ). BIJLAGE Classificatie van verplichtingen als kortlopend of langlopend en langlopende verplichtingen met convenanten Wijzigingen in IAS 1 Wijzigingen in IAS 1 — Presentatie van de jaarrekening De alinea’s 60, 69, 71, 73, 74 en 76 worden gewijzigd. De alinea’s 72A, 72B, 75A, 76A, 76B, 139U en 139W worden toegevoegd. Alinea 76ZA wordt onmiddellijk na alinea 76 toegevoegd. Alinea 139D wordt verwijderd. Vóór de alinea’s 70, 71, 72A en 76A worden titels toegevoegd. De alinea’s 70, 72 en 75 worden niet gewijzigd, maar zijn opgenomen voor het leesgemak. “STRUCTUUR EN INHOUD […] Balans […] Onderscheid tussen kortlopend/langlopend 60 Een entiteit moet vlottende en vaste activa, en kortlopende en langlopende verplichtingen als afzonderlijke categorieën in haar overzicht van de financiële positie presenteren overeenkomstig de alinea’s 66 tot en met 76B, behalve als een presentatie op basis van liquiditeit betrouwbare en relevantere informatie verschaft. Als die uitzondering zich voordoet, moet de entiteit alle activa en verplichtingen in volgorde van liquiditeit presenteren. […] Kortlopende verplichtingen 69 Een entiteit moet een verplichting als kortlopend classificeren als: a) ze verwacht dat de verplichting in de normale exploitatiecyclus van de entiteit zal worden afgewikkeld; b) ze de verplichting voornamelijk aanhoudt voor handelsdoeleinden; c) de verplichting binnen twaalf maanden na de verslagperiode moet worden afgewikkeld, of d) ze aan het einde van de verslagperiode niet het recht heeft om de afwikkeling van de verplichting met ten minste twaalf maanden na de verslagperiode uit te stellen. Een entiteit moet alle overige verplichtingen classificeren als langlopende verplichtingen. Normale exploitatiecyclus (alinea 69(b)) 70 Sommige kortlopende verplichtingen, zoals handelsschulden en sommige overlopende posten in verband met personeels- en andere exploitatiekosten, maken deel uit van het werkkapitaal dat in de normale exploitatiecyclus van de entiteit wordt gebruikt. Een entiteit moet dergelijke exploitatieposten als kortlopende verplichtingen classificeren, zelfs als deze pas na meer dan twaalf maanden na de verslagperiode moeten worden afgewikkeld. Dezelfde normale exploitatiecyclus is van toepassing op de classificatie van de activa en verplichtingen van een entiteit. Als de normale exploitatiecyclus van een entiteit niet duidelijk identificeerbaar is, wordt deze geacht twaalf maanden te duren. Voornamelijk voor handelsdoeleinden aangehouden (alinea 69(b)) of binnen twaalf maanden af te wikkelen (alinea 69(c)) 71 Andere kortlopende verplichtingen worden niet afgewikkeld in de normale exploitatiecyclus, maar moeten binnen twaalf maanden na de verslagperiode worden afgewikkeld of worden voornamelijk voor handelsdoeleinden aangehouden. Voorbeelden zijn sommige financiële verplichtingen die voldoen aan de definitie van voor handelsdoeleinden aangehouden in IFRS 9, voorschotten in rekening-courant en het kortlopende gedeelte van langlopende financiële verplichtingen, uit te keren dividenden, winstbelastingen en andere schulden die geen handelsschulden zijn. Financiële verplichtingen die voor financiering op lange termijn zorgen (dat wil zeggen dat ze geen deel uitmaken van het werkkapitaal dat in de normale exploitatiecyclus van de entiteit wordt gebruikt) en die niet binnen twaalf maanden na de verslagperiode moeten worden afgewikkeld, zijn langlopende verplichtingen en zijn onderworpen aan de bepalingen in de alinea’s 72A tot en met 75. 72 Een entiteit moet haar financiële verplichtingen als kortlopend classificeren als deze binnen twaalf maanden na de verslagperiode moeten worden afgewikkeld, zelfs indien: a) de oorspronkelijke afwikkelingstermijn meer dan twaalf maanden bedroeg, en b) een overeenkomst voor herfinanciering of een nieuwe betalingsregeling voor de lange termijn wordt afgesloten na de verslagperiode en vóór de datum waarop de jaarrekening wordt goedgekeurd voor publicatie. Recht om de afwikkeling met ten minste twaalf maanden uit te stellen (alinea 69(d)) 72A Het recht van een entiteit om de afwikkeling van een verplichting met ten minste twaalf maanden na de verslagperiode uit te stellen, moet reëel zijn en moet, zoals geïllustreerd in de alinea’s 72B tot en met 75, bestaan aan het einde van de verslagperiode. 72B Het recht van een entiteit om de afwikkeling van een uit een leenovereenkomst voortvloeiende verplichting met ten minste twaalf maanden na de verslagperiode uit te stellen, kan afhankelijk worden gesteld van de naleving door de entiteit van de in die leenovereenkomst gespecificeerde voorwaarden (hierna “convenanten”). Voor de toepassing van alinea 69, punt d), zijn deze convenanten: a) van invloed op de vraag of dat recht bestaat aan het einde van de verslagperiode — zoals geïllustreerd in de alinea’s 74 en 75 — indien een entiteit verplicht is aan het convenant te voldoen op of vóór het einde van de verslagperiode. Dit convenant is van invloed op de vraag of het recht bestaat aan het einde van de verslagperiode, zelfs als de naleving van het convenant eerst na de verslagperiode wordt beoordeeld (bijvoorbeeld een convenant dat op de financiële positie van de entiteit aan het einde van de verslagperiode is gebaseerd maar waarvan de naleving pas na de verslagperiode wordt beoordeeld); b) niet van invloed op de vraag of dat recht bestaat aan het einde van de verslagperiode indien een entiteit verplicht is eerst na de verslagperiode aan het convenant te voldoen (bijvoorbeeld een convenant gebaseerd op de financiële positie van de entiteit zes maanden na het einde van de verslagperiode). […] 73 Indien een entiteit aan het einde van de verslagperiode het recht heeft om in het kader van een bestaande kredietfaciliteit een verplichting te verlengen met ten minste twaalf maanden na de verslagperiode, moet zij die verplichting als langlopend classificeren, zelfs indien de verplichting in andere gevallen binnen een kortere termijn verschuldigd was. Indien de entiteit dat recht niet heeft, mag de entiteit de mogelijkheid om de verplichting te herfinancieren niet in aanmerking nemen en moet ze de verplichting als kortlopend classificeren. 74 Indien een entiteit op of vóór het einde van de verslagperiode een convenant van een langlopende leenovereenkomst schendt met als gevolg dat de verplichting onmiddellijk opeisbaar wordt, moet de entiteit de verplichting als kortlopend classificeren, zelfs indien de kredietverstrekker na de verslagperiode en vóór de datum waarop de jaarrekening voor publicatie wordt goedgekeurd, heeft besloten geen betaling te eisen als gevolg van de schending. Een entiteit moet de verplichting als kortlopend classificeren omdat ze aan het einde van de verslagperiode niet het recht heeft om de afwikkeling van de verplichting met ten minste twaalf maanden na de verslagperiode uit te stellen. 75 Een entiteit moet de verplichting echter als langlopend classificeren indien de kredietverstrekker vóór het einde van de verslagperiode een respijttermijn heeft toegestaan die ten vroegste twaalf maanden na de verslagperiode afloopt en gedurende welke de entiteit de schending kan rechtzetten en de kredietverstrekker geen onmiddellijke terugbetaling kan eisen. 75A De classificatie van een verplichting wordt niet beïnvloed door de waarschijnlijkheid dat de entiteit haar recht om de afwikkeling van de verplichting met ten minste twaalf maanden na de verslagperiode uit te stellen, zal uitoefenen. Indien een verplichting voldoet aan de criteria in alinea 69 om als langlopend te worden geclassificeerd, moet ze als langlopend worden geclassificeerd, ook al heeft het management het voornemen of de verwachting dat de entiteit de verplichting afwikkelt binnen twaalf maanden na de verslagperiode, of zelfs als de entiteit de verplichting afwikkelt tussen het einde van de verslagperiode en de datum waarop de jaarrekening voor publicatie wordt goedgekeurd. In beide omstandigheden is het echter mogelijk dat de entiteit informatie over het tijdstip van afwikkeling openbaar moet maken om gebruikers van haar jaarrekening een inzicht te verschaffen in de gevolgen van de verplichting voor de financiële positie van de entiteit (zie de alinea’s 17(c) en 76(d)). 76 Indien de volgende gebeurtenissen plaatsvinden tussen het einde van de verslagperiode en de datum waarop de jaarrekening voor publicatie wordt goedgekeurd, dan moeten die gebeurtenissen overeenkomstig IAS 10 Gebeurtenissen na de verslagperiode worden vermeld als gebeurtenissen die niet leiden tot aanpassing van de jaarrekening: a) herfinanciering op lange termijn van een als kortlopend geclassificeerde verplichting (zie alinea 72); b) rechtzetting van een schending van een als kortlopend geclassificeerde langlopende leenovereenkomst (zie alinea 74); c) toekenning van een respijttermijn door de kredietverstrekker om een schending van een als kortlopend geclassificeerde langlopende leenovereenkomst recht te zetten (zie alinea 75), en d) afwikkeling van een als langlopend geclassificeerde verplichting (zie alinea 75A). 76ZA Bij de toepassing van de alinea’s 69 tot en met 75 kan een entiteit uit leenovereenkomsten voortvloeiende verplichtingen als langlopend classificeren wanneer het recht van de entiteit om de afwikkeling van die verplichtingen uit te stellen afhankelijk is van de naleving van de convenanten door de entiteit binnen twaalf maanden na de verslagperiode (zie alinea 72B, punt b)). In dergelijke situaties moet de entiteit in de toelichting informatie verstrekken die gebruikers van jaarrekeningen in staat stelt inzicht te krijgen in het risico dat de verplichtingen binnen twaalf maanden na de verslagperiode terugbetaalbaar zouden kunnen worden, met inbegrip van: a) informatie over de convenanten (inclusief de aard van de convenanten en de vraag wanneer de entiteit verplicht is deze na te leven) en de boekwaarde van gerelateerde verplichtingen. b) feiten en omstandigheden, in voorkomend geval, die erop wijzen dat de entiteit moeilijkheden kan ondervinden bij de naleving van de convenanten — bijvoorbeeld wanneer de entiteit tijdens of na de verslagperiode heeft gehandeld om een mogelijke inbreuk te voorkomen of te beperken. Dergelijke feiten en omstandigheden kunnen ook het feit omvatten dat de entiteit de convenanten niet zou hebben nageleefd indien deze op basis van de omstandigheden van de entiteit aan het einde van de verslagperiode op naleving moesten worden beoordeeld. […] Afwikkeling (alinea 69(a), (c) en (d)) 76A Voor de classificatie van een verplichting als kortlopend of langlopend heeft afwikkeling betrekking op een overdracht aan de tegenpartij die resulteert in het tenietgaan van de verplichting. De overdracht zou kunnen bestaan in: (a) geldmiddelen of andere economische middelen — bijvoorbeeld goederen of diensten, of (b) de eigenvermogensinstrumenten van de entiteit, tenzij alinea 76B van toepassing is. 76B De voorwaarden van een verplichting die, afhankelijk van de keuze van de tegenpartij, in de afwikkeling ervan door de overdracht van de eigenvermogensinstrumenten van de entiteit kunnen resulteren, zijn niet van invloed op de classificatie ervan als kortlopend of langlopend als, bij toepassing van IAS 32 Financiële instrumenten: presentatie , de entiteit de optie als een eigenvermogensinstrument classificeert, die afzonderlijk van de verplichting wordt opgenomen als een eigenvermogenscomponent van een samengesteld financieel instrument. […] OVERGANG EN INGANGSDATUM […] 139D [Verwijderd] […] 139U Bij Classificatie van verplichtingen als kortlopend of langlopend , uitgegeven in januari 2020, zijn de alinea’s 69, 73, 74 en 76 gewijzigd en de alinea’s 72A, 75A, 76A en 76B toegevoegd. Entiteiten moeten deze wijzigingen retroactief overeenkomstig IAS 8 toepassen op jaarlijkse verslagperioden die op of na 1 januari 2024 aanvangen. Eerdere toepassing is toegestaan. Indien een entiteit die wijzigingen toepast op een eerdere periode na de uitgifte van Langlopende verplichtingen met convenanten (zie alinea 139W), moet zij op die periode ook Langlopende verplichtingen met convenanten toepassen. Als een entiteit Classificatie van verplichtingen als kortlopend of langlopend op een eerdere periode toepast, moet zij dit feit vermelden. […] 139W Bij Langlopende verplichtingen met convenanten , uitgegeven in oktober 2022, zijn de alinea’s 60, 71, 72A, 74 en 139U gewijzigd en de alinea’s 72B tot en met 76ZA toegevoegd. Een entiteit moet: a) de wijziging van alinea 139U onmiddellijk na de uitgifte van Langlopende verplichtingen met convenanten toepassen; b) alle andere wijzigingen retroactief overeenkomstig IAS 8 toepassen op jaarlijkse verslagperioden die op of na 1 januari 2024 aanvangen. Eerdere toepassing is toegestaan. Indien een entiteit deze wijzigingen op een eerdere periode toepast, moet zij op die periode ook Classificatie van verplichtingen als kortlopend of langlopend toepassen. Als een entiteit Langlopende verplichtingen met convenanten op een eerdere periode toepast, moet zij dit feit vermelden.” ELI: http://data.europa.eu/eli/reg/2023/2822/oj ISSN 1977-0758 (electronic edition)",
  "source": "EUR LEX"
}