{
  "url": "http://www.w3.org/1999/xhtml\"><!--",
  "content": "LI2021304NL.01000101.xml 30.8.2021 NL Publicatieblad van de Europese Unie LI 304/1 GEDELEGEERDE VERORDENING (EU) 2021/1415 VAN DE COMMISSIE van 5 mei 2021 tot aanvulling van Verordening (EU) 2017/2402 van het Europees Parlement en de Raad met technische reguleringsnormen betreffende de samenwerking, informatie-uitwisseling en kennisgevingsverplichtingen tussen bevoegde autoriteiten en de ESMA, de EBA en de Eiopa (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/2402 van het Europees Parlement en de Raad van 12 december 2017 tot vaststelling van een algemeen kader voor securitisatie en tot instelling van een specifiek kader voor eenvoudige, transparante en gestandaardiseerde securitisatie, en tot wijziging van de Richtlijnen 2009/65/EG, 2009/138/EG en 2011/61/EU en de Verordeningen (EG) nr. 1060/2009 en (EU) nr. 648/2012 ( 1 ) , en met name artikel 36, lid 8, derde alinea, Overwegende hetgeen volgt: (1) Op grond van artikel 36 van Verordening (EU) 2017/2402 moeten de in artikel 29 van die verordening bedoelde bevoegde autoriteiten (“de bevoegde autoriteiten”) en de drie Europese toezichthoudende autoriteiten (ETA’s), namelijk de Europese Autoriteit voor effecten en markten (ESMA), de Europese Bankautoriteit (EBA) en de Europese Autoriteit voor verzekeringen en bedrijfspensioenen (Eiopa), nauw met elkaar samenwerken en informatie uitwisselen voor het uitvoeren van hun taken overeenkomstig de artikelen 30 tot en met 34 van die verordening. Volgens dat artikel moeten bevoegde autoriteiten die constateren dat een entiteit bepaalde vereisten van die verordening heeft of kan hebben overtreden, de bevoegde autoriteit van de entiteit van hun bevindingen in kennis stellen en, wanneer de inbreuk betrekking heeft op een onjuiste of misleidende kennisgeving op grond van artikel 27, lid 1, van die verordening, moet de bevoegde autoriteit van de entiteit die als eerste aanspreekpunt is aangewezen, op haar beurt de ETA’s informeren. (2) De omvang en aard van de samenwerking, de informatie-uitwisseling en de kennisgevingen die op grond van artikel 36 van Verordening (EU) 2017/2402 moeten plaatsvinden, moeten toereikend zijn om de bevoegde autoriteiten en de ETA’s in staat te stellen hun toezichts-, onderzoeks- en sanctietaken doeltreffend uit te voeren. Daartoe bepaalt deze verordening de minimuminformatie die de bevoegde autoriteiten en de ETA’s moeten uitwisselen, waaronder, in voorkomend geval, verslagen over hun toezichts- en handhavingsactiviteiten. (3) Het is van essentieel belang dat de bevoegde autoriteiten en de ETA’s in staat zijn om gedurende het gehele proces van hun activiteiten samen te werken en informatie uit te wisselen, onder het voorbehoud van het nationale recht en het Unierecht inzake de bescherming van de vertrouwelijkheid van informatie en de verwerking van persoonsgegevens. (4) Om ervoor te zorgen dat de samenwerking en de informatie-uitwisseling overeenkomstig artikel 36, lid 1, van Verordening (EU) 2017/2402 efficiënt en tijdig plaatsvinden, is het passend gemeenschappelijke procedures en formulieren vast te stellen voor verzoeken om samenwerking of informatie en voor antwoorden op dergelijke verzoeken. (5) Bevoegde autoriteiten en ETA’s moeten ook een gemeenschappelijke procedure en een gemeenschappelijk formulier gebruiken om op vrijwillige basis informatie door te geven wanneer zij van mening zijn dat informatie waarover zij beschikken, van nut kan zijn voor een andere bevoegde autoriteit of een ETA. Hierbij kan het bijvoorbeeld gaan om informatie die in het bezit is van de bevoegde autoriteit van een institutionele belegger of een derde die gemachtigd is om te beoordelen of een securitisatie aan de STS-vereisten voldoet (simple, transparent and standardised — eenvoudig, transparant en gestandaardiseerd), wanneer die informatie van nut kan zijn voor de bevoegde autoriteit van de initiator, sponsor, special purpose entity voor securitisatiedoeleinden of oorspronkelijke kredietverstrekker. (6) De gemeenschappelijke procedure en het gemeenschappelijke formulier voor de vrijwillige uitwisseling van informatie moeten ook worden gebruikt voor de kennisgeving van bevindingen over een inbreuk of vermoedelijke inbreuk overeenkomstig artikel 36, leden 4 en 5, van Verordening (EU) 2017/2402. Zo kan worden gezorgd voor een vlotte en tijdige nakoming van de verplichtingen tot kennisgeving van inbreuken op grond van dat artikel. (7) De bevoegde autoriteiten en de ETA’s moeten ertoe worden verplicht de vertrouwelijkheid van elk verzoek om samenwerking of informatie, alle daadwerkelijk uitgewisselde of doorgegeven informatie en elke kennisgeving te waarborgen en te zorgen voor de naleving van de regels betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens. (8) Deze verordening is gebaseerd op de ontwerpen van technische reguleringsnormen die ESMA aan de Commissie heeft voorgelegd. (9) De ESMA heeft geen openbare raadplegingen gehouden over de ontwerpen van reguleringsnormen waarop deze verordening is gebaseerd, en evenmin de potentiële kosten en baten geanalyseerd, aangezien dit sterk buiten verhouding zou hebben gestaan tot het toepassingsgebied en het effect van die normen, rekening houdend met het feit dat zij hoofdzakelijk betrekking hebben op de bevoegde autoriteiten en de ETA’s. (10) De ESMA heeft het advies ingewonnen van de bij artikel 37 van Verordening (EU) nr. 1095/2010 van het Europees Parlement en de Raad opgerichte Stakeholdergroep effecten en markten ( 2 ) , HEEFT DE VOLGENDE VERORDENING VASTGESTELD: Artikel 1 Contactpunten 1.   De in artikel 29 van Verordening (EU) 2017/2402 bedoelde bevoegde autoriteiten (“de bevoegde autoriteiten”) en de ETA’s wijzen elk contactpunten aan voor samenwerking, informatie-uitwisseling en kennisgeving op grond van artikel 36 van Verordening (EU) 2017/2402. 2.   De bevoegde autoriteiten, de EBA en de Eiopa delen de gegevens van de door hen aangewezen contactpunten uiterlijk op 19 oktober 2021 mee aan de ESMA. Zij houden de ESMA op de hoogte van alle wijzigingen in die gegevens. 3.   De ESMA houdt een actuele lijst bij van alle op grond van dit artikel aangewezen contactpunten en actualiseert die lijst zo nodig voor gebruik door de bevoegde autoriteiten, de EBA en de Eiopa. 4.   De meest recente lijst als bedoeld in lid 3 wordt door de bevoegde autoriteiten en de ETA’s gebruikt voor de in lid 1 genoemde doeleinden. Artikel 2 Communicatiemiddelen 1.   Tenzij in deze verordening anders is bepaald, worden alle op grond van deze verordening te gebruiken formulieren schriftelijk per post, per fax of langs elektronische weg toegezonden. 2.   Bij het vaststellen van de meest geschikte communicatiemiddelen in een welbepaalde zaak wordt rekening gehouden met overwegingen inzake vertrouwelijkheid, de tijd die voor de uitwisseling noodzakelijk is, het volume door te zenden materiaal en de vlotheid van toegang tot de informatie. Artikel 3 Uit te wisselen informatie Na een verzoek overeenkomstig artikel 4 wisselen de bevoegde autoriteiten en de ETA’s ten minste de volgende informatie uit overeenkomstig artikel 36, lid 1, van Verordening (EU) 2017/2402: a) informatie over de in artikel 30, lid 2, van die verordening bedoelde regelingen, processen en mechanismen; b) informatie over de in artikel 30, lid 3, van die verordening bedoelde risicobeheerbeleidslijnen en -procedures; c) informatie over de in artikel 30, lid 4, van die verordening bedoelde specifieke gevolgen en materiële risico’s; d) informatie en, voor zover beschikbaar, verslagen of uittreksels uit verslagen over onderzoeken of procedures die zijn ingesteld ten aanzien van de in artikel 32, lid 1, van die verordening genoemde situaties; e) informatie en, voor zover beschikbaar, verslagen of uittreksels uit verslagen over strafrechtelijke sancties, administratieve sancties of remediërende maatregelen die zijn opgelegd of genomen op grond van artikel 32 of 34 van die verordening. Artikel 4 Verzoeken om samenwerking of om uitwisseling van informatie 1.   Verzoeken om samenwerking of om uitwisseling van informatie op grond van artikel 36, lid 1, van Verordening (EU) 2017/2402 worden ingediend met gebruikmaking van het formulier in bijlage I bij deze verordening. 2.   Indien de verzoekende partij van mening is dat het verzoek dringend moet worden behandeld, mag het mondeling worden gedaan, mits daarna onverwijld het formulier in bijlage I wordt verzonden. 3.   De verzoekende partij vermeldt de gewenste antwoordtermijn en geeft in voorkomend geval aan dat het verzoek dringend is. 4.   Wanneer het verzoek om samenwerking een informatieverzoek behelst, doet de verzoekende partij het volgende: (a) zij geeft, voor zover mogelijk, nader aan welke informatie wordt gevraagd, met inbegrip van de redenen waarom die informatie relevant wordt geacht om haar taken uit hoofde van de artikelen 30 tot en met 34 van Verordening (EU) 2017/2402 uit te oefenen; (b) zij vermeldt, in voorkomend geval, eventuele kwesties wat betreft het vertrouwelijke karakter van de gevraagde informatie, met inbegrip van voor het verzamelen van die informatie te nemen bijzondere voorzorgen. Artikel 5 Antwoord op verzoeken om samenwerking of uitwisseling van informatie 1.   Indien de ontvangende partij na ontvangst van een overeenkomstig artikel 4 ingediend verzoek verduidelijking van het verzoek verlangt, vraagt zij de verzoekende partij zo spoedig mogelijk langs passende weg, mondeling of schriftelijk, om die verduidelijking. De verzoekende partij verstrekt de verduidelijking onmiddellijk. 2.   Bij het beantwoorden van een overeenkomstig artikel 4 ingediend verzoek doet de ontvanger van het verzoek het volgende: a) hij gebruikt het formulier in bijlage II bij deze verordening; b) hij neemt redelijke maatregelen die binnen zijn bevoegdheden vallen om de gevraagde samenwerking of informatie te verstrekken, en c) hij geeft op zodanige wijze gevolg aan het verzoek dat eventueel noodzakelijke toezichtmaatregelen tijdig kunnen plaatsvinden, rekening houdend met de complexiteit van het verzoek en de noodzaak om een andere bevoegde autoriteit of een ETA daarbij te betrekken. Artikel 6 Ongevraagde uitwisseling van informatie 1.   Wanneer de bevoegde autoriteiten of de ETA’s ongevraagde informatie verstrekken, gebruiken zij het formulier in bijlage III bij deze verordening. 2.   Wanneer de verzendende partij van mening is dat de ongevraagde informatie dringend moet worden doorgegeven, mag de informatie mondeling worden meegedeeld, mits de informatie vervolgens onverwijld wordt doorgegeven met gebruikmaking van het formulier in bijlage III. Artikel 7 Kennisgevingsverplichtingen 1.   Kennisgevingen op grond van artikel 36, leden 4 en 5, van Verordening (EU) 2017/2402 worden gedaan met gebruikmaking van het formulier in bijlage III bij deze verordening. 2.   Indien de kennisgevende partij van mening is dat de informatie dringend moet worden doorgegeven, mag de kennisgeving mondeling worden gedaan, mits daarna onverwijld een kennisgeving met gebruikmaking van het formulier in bijlage III wordt verzonden. 3.   De kennisgevende bevoegde autoriteit vermeldt de feitelijke elementen, de aard, de materialiteit en de duur van de geconstateerde of vermoede inbreuk en verstrekt alle andere relevante informatie die van nut kan zijn voor de in kennis gestelde bevoegde autoriteit. Artikel 8 Vertrouwelijkheid en toegestaan gebruik van informatie 1.   Overeenkomstig de rechtshandelingen waarbij hun de voor de uitoefening van hun taken op grond van Verordening (EU) 2017/2402 te gebruiken bevoegdheden zijn verleend, houden de bevoegde autoriteiten en de ETA’s het bestaan en de inhoud van elk verzoek om samenwerking of informatie op grond van artikel 36 van die verordening, van elk antwoord op een dergelijk verzoek en van elke kennisgeving of andere verstrekte informatie op grond van dat artikel, vertrouwelijk. 2.   Overeenkomstig de in lid 1 bedoelde rechtshandelingen gebruiken de bevoegde autoriteiten en de ETA’s de hun op grond van artikel 36 van Verordening (EU) 2017/2402 verstrekte informatie uitsluitend voor de uitvoering van hun taken uit hoofde van die verordening. Artikel 9 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 mei 2021. Voor de Commissie De voorzitter Ursula VON DER LEYEN ( 1 ) PB L 347 van 28.12.2017, blz. 35 . ( 2 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ). BIJLAGE I Formulier voor een verzoek om samenwerking en uitwisseling van informatie Verzoek om samenwerking en uitwisseling van informatie BIJLAGE II Formulier voor de beantwoording van een verzoek om samenwerking en uitwisseling van informatie Antwoord op een verzoek om samenwerking en uitwisseling van informatie BIJLAGE III Formulier voor toezending van ongevraagde informatie en kennisgeving van inbreuk(en) of vermoedelijke inbreuk(en) Toezending van ongevraagde informatie of kennisgeving van inbreuk(en) of vermoedelijke inbreuk(en)",
  "source": "EUR LEX"
}