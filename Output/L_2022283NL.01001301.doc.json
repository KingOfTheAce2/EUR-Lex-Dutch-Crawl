{
  "url": "http://www.w3.org/1999/xhtml\">",
  "content": "L_2022283NL.01001301.xml 3.11.2022 NL Publicatieblad van de Europese Unie L 283/13 BESLUIT (EU) 2022/2103 VAN DE RAAD van 13 oktober 2022 betreffende het standpunt dat namens de Europese Unie in de Ledenraad van de Internationale Olijfraad moet worden ingenomen met betrekking tot de schrapping van de categorie courante olijfolie van de eerste persing uit bijlage B bij de Internationale Overeenkomst van 2015 voor olijfolie en tafelolijven DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Internationale Overeenkomst van 2015 voor olijfolie en tafelolijven (de “overeenkomst”) is in overeenstemming met Besluit (EU) 2016/1892 van de Raad ( 1 ) op 18 november 2016 namens de Unie ondertekend, onder voorbehoud van de sluiting ervan op een latere datum. De overeenkomst is op 1 januari 2017 voorlopig in werking getreden in overeenstemming met artikel 31, lid 2, ervan. (2) De overeenkomst is op 17 mei 2019 door de Unie gesloten bij Besluit (EU) 2019/848 van de Raad ( 2 ) . (3) Op grond van artikel 7, lid 1, van de overeenkomst moeten besluiten waarbij de overeenkomst wordt gewijzigd, door de Ledenraad van de Internationale Olijfraad (de “Ledenraad”) worden aangenomen. (4) Tijdens zijn 116e zitting, die plaatsvindt van 28 november tot en met 2 december 2022, of in het kader van een procedure waarbij de Ledenraad besluiten vaststelt door middel van een briefwisseling, moet de Ledenraad een besluit vaststellen waarbij de categorie “courante olijfolie van de eerste persing” uit bijlage B bij de overeenkomst wordt geschrapt. (5) Het besluit is op grond van artikel 20, lid 1, van de overeenkomst uit hoofde van het volkenrecht bindend. Daarom moet het standpunt worden bepaald dat namens de Unie in de Ledenraad moet worden ingenomen, omdat het vast te stellen besluit rechtsgevolgen heeft voor de Unie. (6) Aangezien de categorie “courante olijfolie van de eerste persing” niet in Verordening (EU) nr. 1308/2013 van het Europees Parlement en de Raad ( 3 ) voorkomt, moet het besluit van de Ledenraad worden gesteund. (7) Het in dit besluit vervatte standpunt moet namens de Unie worden ingenomen tijdens de 116e zitting van de Ledenraad of, op grond van artikel 10, lid 6, van de overeenkomst, in het kader van een procedure waarbij de Ledenraad besluiten vaststelt door middel van een briefwisseling. De procedure voor het vaststellen van een besluit bij briefwisseling moet worden ingeleid vóór de volgende gewone zitting van de Ledenraad in november 2022, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen in de Ledenraad van de Internationale Olijfraad tijdens zijn 116e zitting die plaatsvindt van 28 november tot en met 2 december 2022, of in het kader van een vóór zijn volgende gewone zitting in november 2022 in te leiden procedure waarbij de Ledenraad besluiten vaststelt door middel van een briefwisseling, beoogt de schrapping van de categorie “gewone olijfolie van de eerste persing” uit bijlage B bij de Internationale Overeenkomst voor olijfolie en tafelolijven per 1 januari 2026 te ondersteunen. Artikel 2 Dit besluit treedt in werking op de datum van de vaststelling ervan. Gedaan te Luxemburg, 13 oktober 2022. Voor de Raad De voorzitter P. BLAŽEK ( 1 ) Besluit (EU) 2016/1892 van de Raad van 10 oktober 2016 betreffende de ondertekening, namens de Europese Unie, en de voorlopige toepassing van de Internationale Overeenkomst van 2015 voor olijfolie en tafelolijven ( PB L 293 van 28.10.2016, blz. 2 ). ( 2 ) Besluit (EU) 2019/848 van de Raad van 17 mei 2019 betreffende de sluiting, namens de Europese Unie, van de Internationale Overeenkomst van 2015 voor olijfolie en tafelolijven ( PB L 139 van 27.5.2019, blz. 1 ). ( 3 ) Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( PB L 347 van 20.12.2013, blz. 671 ).",
  "source": "EUR LEX"
}