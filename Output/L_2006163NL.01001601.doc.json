{
  "url": "http://www.w3.org/1999/xhtml\">",
  "content": "L_2006163NL.01001601.xml 15.6.2006 NL Publicatieblad van de Europese Unie L 163/16 BESLUIT 2006/412/GBVB VAN DE RAAD van 12 juni 2006 betreffende het starten van de militaire operatie van de Europese Unie ter ondersteuning van de missie van de Organisatie van de Verenigde Naties in de Democratische Republiek Congo (MONUC) tijdens het verkiezingsproces (Operatie EUFOR RD Congo) DE RAAD VAN DE EUROPESE UNIE, Gelet op Gemeenschappelijk Optreden 2006/319/GBVB van de Raad van 27 april 2006 inzake de militaire operatie van de Europese Unie ter ondersteuning van de missie van de Organisatie van de Verenigde Naties in de Democratische Republiek Congo (MONUC) tijdens het verkiezingsproces ( 1 ) , en met name op artikel 5, Overwegende hetgeen volgt: (1) De secretaris-generaal van de Verenigde Naties heeft, in antwoord op een brief van het voorzitterschap van 28 maart 2006, bij brief d.d. 18 april 2006 de principes van de militaire steun van de EU aan de MONUC bevestigd. (2) De autoriteiten van de DRC hebben mogelijke militaire steun van de EU aan de MONUC tijdens het verkiezingsproces met instemming begroet. (3) Op 25 april 2006 heeft de Veiligheidsraad van de Verenigde Naties Resolutie 1671 (2006) aangenomen, waarbij wordt ingestemd met de tijdelijke inzet van een door de Europese Unie geleide troepenmacht (EUFOR RD Congo) ter ondersteuning van de MONUC tijdens de verkiezingsperiode in de Democratische Republiek Congo. (4) De Onafhankelijke Kiescommissie van de DRC heeft aangekondigd dat de eerste verkiezingsronde in de DRC zal plaatsvinden op 30 juli 2006. (5) Overeenkomstig artikel 6 van het Protocol betreffende de positie van Denemarken, gehecht aan het Verdrag betreffende de Europese Unie en het Verdrag tot oprichting van de Europese Gemeenschap, neemt Denemarken niet deel aan de uitwerking en de uitvoering van besluiten en acties van de Europese Unie die gevolgen hebben op defensiegebied. Denemarken neemt derhalve niet deel aan de financiering van de operatie, BESLUIT: Artikel 1 De militaire operatie van de Europese Unie in de DRC ter ondersteuning van de MONUC tijdens het verkiezingsproces (operatie EUFOR RD Congo) begint op 12 juni 2006. Artikel 2 De operationeel commandant van de Europese Unie wordt met onmiddellijke ingang gemachtigd het activeringsbevel (ACTORD) uit te vaardigen teneinde het inzetten van de troepen voorafgaand aan de overdracht van het gezag na hun aankomst ter plaatse te effectueren, en met de uitvoering van de missie te beginnen. Artikel 3 Dit besluit wordt van kracht op de dag waarop het wordt aangenomen. Artikel 4 Dit besluit wordt in het Publicatieblad van de Europese Unie bekendgemaakt. Gedaan te Luxemburg, 12 juni 2006. Voor de Raad De voorzitster U. PLASSNIK ( 1 ) PB L 116 van 29.4.2006, blz. 98 .",
  "source": "EUR LEX"
}