{
  "url": "http://www.w3.org/1999/xhtml\">",
  "content": "L_2023152NL.01001701.xml 13.6.2023 NL Publicatieblad van de Europese Unie L 152/17 UITVOERINGSBESLUIT (EU) 2023/1156 VAN DE COMMISSIE van 9 juni 2023 tot toelating van indelingsmethoden voor varkenskarkassen in Slowakije en tot intrekking van Beschikking 2009/622/EG (Kennisgeving geschied onder nummer C(2023) 3684) (Slechts de tekst in de Slowaakse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 20, eerste alinea, punt p), Overwegende hetgeen volgt: (1) In artikel 10 van Verordening (EU) nr. 1308/2013 is bepaald dat de schema’s van de Unie voor de indeling van varkenskarkassen moeten worden toegepast overeenkomstig bijlage IV, punt B, bij die verordening. In bijlage IV, deel B.IV, punt 1, bij die verordening is bepaald dat voor de indeling van varkenskarkassen het aandeel mager vlees moet worden bepaald met behulp van door de Commissie toegestane indelingsmethoden, dat alleen statistisch bewezen schattingsmethoden op basis van de fysieke opmeting van een of meer onderdelen van de anatomie van het varkenskarkas mogen worden toegestaan en dat indelingsmethoden slechts worden toegelaten als een maximumtolerantie voor de statistische fout bij de schatting in acht wordt genomen. Deze tolerantie is omschreven in deel A, punt 1, tweede alinea, van bijlage V bij Gedelegeerde Verordening (EU) 2017/1182 van de Commissie ( 2 ) . (2) Bij Beschikking 2009/622/EG van de Commissie ( 3 ) werd het gebruik van drie methoden voor de indeling van varkenskarkassen in Slowakije toegestaan. (3) Wijzigingen van de indelingsmethoden of van de apparatuur daarvoor moeten verboden zijn, tenzij die wijzigingen expliciet bij een uitvoeringsbesluit van de Commissie zijn toegestaan. (4) Slowakije heeft de Commissie verzocht de volgende nieuwe methode toe te staan: “Fat-O-Meater II (FOM II)”. Daartoe heeft Slowakije in het in artikel 11, lid 3, van Gedelegeerde Verordening (EU) 2017/1182 bedoelde protocol een gedetailleerde beschrijving van de versnijdingsproef gegeven met opgave van de beginselen waarop die nieuwe methode is gebaseerd, de resultaten van de versnijdingsproef en de vergelijking die wordt toegepast voor de schatting van het percentage mager vlees. (5) Slowakije heeft de Commissie ook verzocht een bijgewerkte formule toe te staan voor de “Two-Point (Zwei punkte — ZP)”-methode die bij Beschikking 2009/622/EG is toegestaan voor de indeling van geslachte varkens op zijn grondgebied. (6) Uit het onderzoek van die verzoeken is gebleken dat is voldaan aan de in deel A van bijlage V bij Gedelegeerde Verordening (EU) 2017/1182 vastgestelde voorwaarden en minimumeisen voor de toelating van de nieuwe indelingsmethode en het actualiseren van de vergelijking voor de “Two-Point (Zwei punkte — ZP)”-methode. Die indelingsmethode en de nieuwe formule moeten derhalve worden toegestaan in Slowakije. (7) Ter wille van de duidelijkheid en de rechtszekerheid dient Beschikking 2009/622/EG te worden ingetrokken. (8) De maatregelen van dit besluit zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT HET VOLGENDE BESLUIT VASTGESTELD: Artikel 1 Overeenkomstig deel B.IV, punt 1, van bijlage IV bij Verordening (EU) nr. 1308/2013 worden in Slowakije de volgende indelingsmethoden voor de beoordeling van het magervleesaandeel van varkenskarkassen toegestaan: a) de “Two-Point (Zwei punkte — ZP)”-methode en de bijbehorende schattingsmethoden, die nader zijn beschreven in deel I van de bijlage bij dit besluit; b) het “Fat-O-Meater (FOM)” genaamde apparaat en de bijbehorende schattingsmethoden, die nader zijn beschreven in deel II van de bijlage bij dit besluit; c) het “Fat-O-Meater II (FOM II)” genaamde apparaat en de bijbehorende schattingsmethoden, die nader zijn beschreven in deel III van de bijlage bij dit besluit; d) het “UltraFOM 300 (UFOM)” genaamde apparaat en de bijbehorende schattingsmethoden, die nader zijn beschreven in deel IV van de bijlage bij dit besluit. Artikel 2 Wijzigingen van de toegestane indelingsmethoden of apparaten daarvoor als bedoeld in artikel 1 worden toegestaan bij uitvoeringsbesluit van de Commissie. Artikel 3 Beschikking 2009/622/EG wordt ingetrokken. Artikel 4 Dit besluit is gericht tot de Slowaakse Republiek. Gedaan te Brussel, 9 juni 2023. Voor de Commissie Janusz WOJCIECHOWSKI Lid van de Commissie ( 1 ) PB L 347 van 20.12.2013, blz. 671 . ( 2 ) Gedelegeerde Verordening (EU) 2017/1182 van de Commissie van 20 april 2017 tot aanvulling van Verordening (EU) nr. 1308/2013 van het Europees Parlement en de Raad wat betreft de schema’s van de Unie voor de indeling van runder-, varkens- en schapenkarkassen en wat betreft de mededeling van de marktprijzen voor bepaalde categorieën karkassen en levende dieren ( PB L 171 van 4.7.2017, blz. 74 ). ( 3 ) Beschikking 2009/622/EG van de Commissie van 20 augustus 2009 tot toelating van methoden voor de indeling van geslachte varkens in Slowakije ( PB L 224 van 27.8.2009, blz. 11 ). BIJLAGE INDELINGSMETHODEN VOOR DE INDELING VAN VARKENSKARKASSEN IN SLOWAKIJE DEEL I Two-Point (Zwei Punkte — ZP) 1. De in dit deel vastgestelde voorschriften zijn van toepassing wanneer de varkenskarkassen worden ingedeeld met behulp van de “Two-point (Zwei-punkte, ZP)”-methode, waarbij wordt gemeten met behulp van een liniaal. 2. Bij deze methode kan gebruik worden gemaakt van een liniaal met een maatverdeling op basis van de voorspellingsvergelijking. Het gaat om een manuele meting van de spierdikte en de spekdikte op de klieflijn. 3. Het magervleesaandeel van een karkas wordt berekend aan de hand van de onderstaande formule: Y = 60,45 — 0,4 × F + 0,075 × M waarbij: Y = het geschatte percentage mager vlees van het varkenskarkas; F = de spekdikte (met inbegrip van zwoerd), in millimeter gemeten op de klieflijn op de smalste plaats boven de musculus gluteus medius ; M = de spierdikte, in millimeter gemeten op de klieflijn als kortste afstand tussen het voorste (craniale) uiteinde van de musculus gluteus medius en het bovenste (dorsale) uiteinde van het wervelkanaal. Deze formule is geldig voor varkenskarkassen met een gewicht tussen 60 en 120 kg. DEEL II Fat-O-Meater (FOM) 1. Dit deel is van toepassing wanneer de varkenskarkassen worden ingedeeld met het “Fat-O-Meater (FOM)” genaamde apparaat. 2. Het toestel is uitgerust met een sonde van 6 mm diameter met fotodiode (type Siemens SFH 950) en fotodetector (type Siemens SFH 960) en heeft een meetbereik van 3 tot 103 mm. De verkregen meetwaarden worden met behulp van een computer omgezet in een geschat magervleesaandeel. 3. Het magervleesaandeel van een karkas wordt berekend aan de hand van de onderstaande formule: Y = 61,213 + 0,152 × M — 0,624 × F waarbij: Y = het geschatte aandeel mager vlees van het varkenskarkas; M = de spierdikte, in millimeter gemeten tussen de op één na laatste en de op twee na laatste rib op 70 mm van de klieflijn; F = de spekdikte (met inbegrip van het zwoerd) in millimeter, gemeten tussen de op één na laatste en de op twee na laatste rib, op 70 mm afstand van de klieflijn; De formule is geldig voor karkassen met een gewicht tussen 60 en 120 kg. DEEL III Fat-O-Meater II (FOM II) 1. Dit deel is van toepassing wanneer de varkenskarkassen worden ingedeeld met het “Fat-O-Meater II (FOM II)” genaamde apparaat. 2. Het apparaat is van het type Fat-O-Meater en is uitgerust met een sonde met een diameter van zes mm met een fotodetector (Siemens van het type SFH 960 — BP 103 of soortgelijk) en een meetdiepte tot 125 mm verbonden met langetermijnopslag van de verzamelde gegevens. Het FOM II-pistool bevat alle juridisch relevante gegevens en analysen. 3. Het magervleesaandeel van een karkas wordt berekend aan de hand van de onderstaande formule: Y = 63,21 — 0,643 × F + 0,089 × M waarbij: Y = het geschatte percentage mager vlees van het varkenskarkas; M = de spierdikte, in millimeter gemeten tussen de op één na laatste en de op twee na laatste rib op 70 mm van de klieflijn; F = de spekdikte in millimeter, gemeten tussen de op één na laatste en de op twee na laatste rib, op 70 mm afstand van de klieflijn; Deze formule is geldig voor varkenskarkassen met een gewicht tussen 60 en 120 kg. DEEL IV UltraFOM 300 (UFOM) 1. Dit deel is van toepassing wanneer de varkenskarkassen worden ingedeeld met het “UltraFOM 300 (UFOM)” genaamde apparaat. 2. Het apparaat is voorzien van een ultrasone sonde met een frequentie van 4 MHz (Krautkrämer MB 4 SE). Het ultrageluidsignaal wordt gedigitaliseerd, opgeslagen en verwerkt door een microprocessor (type Intel 80 C 32). De meetwaarden worden door het Ultra-FOM-apparaat zelf omgezet in het geschatte aandeel mager vlees. 3. Het magervleesaandeel van een karkas wordt berekend aan de hand van de onderstaande formule: Y = 64,436 + 0,073 × M — 0,742 × F waarbij: Y = het geschatte aandeel mager vlees van het varkenskarkas; M = de spierdikte, in millimeter gemeten tussen de op één na laatste en de op twee na laatste rib op 70 mm van de klieflijn; F = de spekdikte (met inbegrip van het zwoerd) in millimeter, gemeten tussen de op één na laatste en de op twee na laatste rib, op 70 mm afstand van de klieflijn; De formule is geldig voor karkassen met een gewicht tussen 60 en 120 kg.",
  "source": "EUR LEX"
}