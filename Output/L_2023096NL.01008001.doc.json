{
  "url": "http://www.w3.org/1999/xhtml\"><!--",
  "content": "L_2023096NL.01008001.xml 5.4.2023 NL Publicatieblad van de Europese Unie L 96/80 UITVOERINGSVERORDENING (EU) 2023/739 VAN DE COMMISSIE van 4 april 2023 tot vaststelling van een noodsteunmaatregel voor de sectoren granen en oliehoudende zaden in Bulgarije, Polen en Roemenië DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 221, lid 1, Overwegende hetgeen volgt: (1) De Russische invasie van Oekraïne op 24 februari 2022 heeft gevolgen voor de scheepvaartactiviteiten in de Oekraïense havens aan de Zwarte Zee, die goed zijn voor ongeveer 90 % van de Oekraïense uitvoer van granen en oliehoudende zaden. Om bedreigingen voor de mondiale voedselzekerheid te voorkomen en de Oekraïense landbouwers te ondersteunen, waren dringend alternatieve logistieke routes nodig, en de Unie heeft concrete maatregelen genomen om de uitvoer van landbouwproducten uit Oekraïne te vergemakkelijken, zoals uiteengezet in de mededeling van de Commissie “Een actieplan voor solidariteitscorridors tussen de EU en Oekraïne om de uitvoer van landbouwproducten uit Oekraïne en de bilaterale handel met de EU te faciliteren (“solidariteitscorridors tussen de EU en Oekraïne”)” ( 2 ) . (2) De wijzigingen in de logistieke routes hebben geleid tot een toename van de kosten voor het vervoer van de Oekraïense granen en oliehoudende zaden naar hun traditionele markten. Dit heeft een verschuiving teweeggebracht van de uitvoer naar de markt van de Unie. (3) De toegenomen invoer van granen en oliehoudende zaden uit Oekraïne naar de lidstaten van de Unie dicht bij Oekraïne, waar de belangrijkste “solidariteitscorridors tussen de EU en Oekraïne” werden ingesteld, heeft gevolgen voor de lokale landbouwers. In bepaalde regio’s van de Unie zorgt de extra invoer voor overaanbod, druk op de lokale prijzen of verzadiging van de logistieke ketens. (4) Gelet op de binnenlandse bevoorradingssituatie en de logistieke uitdagingen in de lidstaten die dicht bij de Oekraïense grens liggen, wordt ervan uitgegaan dat de landbouwers in Bulgarije, Polen en Roemenië, en vooral degenen die het dichtst bij een grens of transitpunt gevestigd zijn, het zwaarst worden getroffen. De daling van de lokale prijzen van granen en oliehoudende zaden is van invloed op de economische levensvatbaarheid van de bedrijven van deze landbouwers en kan van invloed zijn op hun aanplantbeslissingen. Deze situatie zal waarschijnlijk leiden tot een snelle verslechtering van de productie in de betrokken gebieden en tot problemen bij de implementatie van de “solidariteitscorridors tussen de EU en Oekraïne”. Deze situatie vormt een specifiek probleem in de zin van artikel 221 van Verordening (EU) nr. 1308/2013. Dit specifieke probleem in een beperkt aantal regio’s in sommige lidstaten van de Unie kan niet worden aangepakt door maatregelen uit hoofde van artikel 219 of artikel 220 van die verordening omdat het niet specifiek verband houdt met een bestaande marktverstoring of een precieze dreiging daarvan, noch met maatregelen om de verspreiding van dierziekten tegen te gaan of in verband met verlies van consumentenvertrouwen als gevolg van risico’s voor de gezondheid van mensen, dieren of planten. Om een snelle achteruitgang van de productie van granen en oliehoudende zaden te voorkomen, moet bovendien snel wordt gehandeld, bijvoorbeeld door noodmaatregelen vast te stellen zoals bedoeld in artikel 221 van die verordening. (5) Daarom is het passend Bulgarije, Polen en Roemenië een financiële bijdrage te verlenen voor de ondersteuning, gedurende een strikt noodzakelijke periode, van landbouwers die getroffen worden door de toegenomen invoer van granen en oliehoudende zaden uit Oekraïne. Het voor elk van die lidstaten beschikbare bedrag moet worden vastgesteld, rekening houdend met het potentiële verlies aan productiewaarde voor de geselecteerde gewassen en voor de landbouwers in de getroffen regio’s. (6) Bulgarije, Polen en Roemenië moeten de steun via de meest doeltreffende kanalen verdelen op basis van objectieve en niet-discriminerende criteria die rekening houden met de omvang van de moeilijkheden waarmee landbouwers die granen en oliehoudende zaden telen, in de getroffen gebieden worden geconfronteerd; tegelijk moeten zij ervoor zorgen dat die landbouwers de uiteindelijke begunstigden van de steun zijn en dat elke vorm van markt- of mededingingsverstoring wordt vermeden. (7) Aangezien het aan Bulgarije, Polen en Roemenië toegewezen bedrag slechts een deel van het werkelijke verlies van de landbouwers in de getroffen regio’s compenseert, moet het die lidstaten worden toegestaan aanvullende nationale steun aan die producenten te verlenen onder de voorwaarden en binnen de termijn die in deze verordening worden vastgesteld. (8) Teneinde Bulgarije, Polen en Roemenië de nodige flexibiliteit te bieden om de steunverdeling op de concrete problemen van de landbouwers af te stemmen, moet hun worden toegestaan de steun te cumuleren met andere steun uit het Europees Landbouwgarantiefonds en het Europees Landbouwfonds voor plattelandsontwikkeling. (9) Aangezien de steun van de Unie in euro wordt vastgesteld, moet met het oog op een uniforme en gelijktijdige toepassing een datum worden bepaald waarop het bedrag dat wordt toegewezen aan lidstaten die de euro niet hebben ingevoerd, zoals Bulgarije, Polen en Roemenië, wordt omgezet in de nationale munteenheid van die landen. Aangezien deze verordening niet voorziet in een termijn voor de indiening van steunaanvragen, moet met het oog op de toepassing van artikel 30, lid 3, van Gedelegeerde Verordening (EU) 2022/127 van de Commissie ( 3 ) de datum van inwerkingtreding van deze verordening worden beschouwd als het ontstaansfeit voor de wisselkoers voor de in deze verordening vastgestelde bedragen. (10) Om budgettaire redenen mag de Unie de door de Bulgarije, Polen en Roemenië gedane uitgaven enkel financieren indien de betrokken uitgaven binnen een bepaalde termijn worden verricht. (11) De steun voor deze noodmaatregel moet uiterlijk op 30 september 2023 betaald zijn. Aangezien na 30 september 2023 geen betalingen meer zullen worden verricht, dient artikel 5, lid 2, van Gedelegeerde Verordening (EU) 2022/127 niet van toepassing te zijn. (12) Om de Unie in staat te stellen de doeltreffendheid van deze noodmaatregel te monitoren, moeten Bulgarije, Polen en Roemenië de Commissie gedetailleerde informatie over de uitvoering ervan verstrekken. (13) Om ervoor te zorgen dat de landbouwers de steun zo snel mogelijk ontvangen, moeten Bulgarije, Polen en Roemenië deze verordening onverwijld kunnen uitvoeren. Deze verordening moet derhalve in werking treden op de dag na die van de bekendmaking ervan in het Publicatieblad van de Europese Unie . (14) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 1.   Aan Bulgarije, Polen en Roemenië wordt voor een totaalbedrag van 56 300 000 EUR steun van de Unie ter beschikking gesteld om onder de in deze verordening vastgestelde voorwaarden buitengewone steun te verlenen aan landbouwers die in de bijlage vermelde granen of oliehoudende zaden produceren. 2.   Bulgarije, Polen en Roemenië gebruiken de in artikel 2 bedoelde bedragen voor maatregelen om landbouwers te compenseren voor het economische verlies als gevolg van de toegenomen invoer van granen en oliehoudende zaden uit Oekraïne naar de getroffen regio’s. 3.   De maatregelen worden genomen op basis van objectieve en niet-discriminerende criteria die rekening houden met de economische verliezen van de getroffen landbouwers, en zijn van dien aard dat de daaruit voortvloeiende betalingen geen enkele markt- of mededingingsverstoring veroorzaken. 4.   De uitgaven van Bulgarije, Polen en Roemenië in verband met de betalingen voor de in lid 2 bedoelde maatregelen komen slechts voor steun van de Unie in aanmerking indien de betrokken betalingen uiterlijk op 30 september 2023 zijn verricht. 5.   Voor de toepassing van artikel 30, lid 3, van Gedelegeerde Verordening (EU) 2022/127 is het ontstaansfeit voor de wisselkoers voor de omrekening van de in artikel 2, lid 1, vastgestelde bedragen, de datum van inwerkingtreding van deze verordening. 6.   De maatregelen in het kader van deze verordening mogen worden gecumuleerd met andere steun uit het Europees Landbouwgarantiefonds en het Europees Landbouwfonds voor plattelandsontwikkeling. Artikel 2 1.   De overeenkomstig artikel 1 verrichte uitgaven van de Unie bedragen in totaal niet meer dan: a) 16 750 000 EUR voor Bulgarije; b) 29 500 000 EUR voor Polen; c) 10 050 000 EUR voor Roemenië. 2.   Bulgarije, Polen en Roemenië mogen op basis van objectieve, niet-discriminerende criteria aanvullende nationale steun voor de krachtens artikel 1 genomen maatregelen verlenen ten belope van hoogstens 100 % van het overeenkomstige, in lid 1 van dit artikel vermelde bedrag, mits de daaruit voortvloeiende betalingen geen enkele markt- of mededingingsverstoring veroorzaken. 3.   Bulgarije, Polen en Roemenië betalen de in lid 2 bedoelde aanvullende steun uiterlijk op 30 september 2023. Artikel 3 1.   Bulgarije, Polen en Roemenië stellen de Commissie onverwijld en uiterlijk op 30 juni 2023 in kennis van: a) een beschrijving van de te nemen maatregelen; b) de criteria voor de vaststelling van de methoden voor de toekenning van de steun, en de logica achter de verdeling van de steun over de landbouwers; c) het beoogde effect van de maatregelen ter compensatie van de landbouwers voor de economische verliezen die zij lijden als gevolg van de invoer van granen en oliehoudende zaden uit Oekraïne; d) de acties die worden ondernomen om te controleren of het van de maatregelen verwachte resultaat wordt bereikt; e) de acties die worden ondernomen om verstoring van de mededinging te vermijden; f) de raming van de betalingen van de uitgaven van de Unie, uitgesplitst per maand tot en met 30 september 2023; g) het niveau van de op grond van artikel 2, lid 2, verleende aanvullende steun. 2.   Uiterlijk op 15 mei 2024 stellen Bulgarije, Polen en Roemenië de Commissie in kennis van de per maatregel betaalde totaalbedragen, uitgesplitst naar steun van de Unie en aanvullende nationale steun indien van toepassing, het aantal en het soort begunstigden en de beoordeling van de doeltreffendheid van de maatregel. Artikel 4 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 april 2023. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 . ( 2 ) COM(2022) 217 final. Mededeling van de Commissie aan het Europees Parlement, de Raad, het Europees Economisch en Sociaal Comité en het Comité van de Regio’s over een actieplan voor solidariteitscorridors tussen de EU en Oekraïne om de uitvoer van landbouwproducten uit Oekraïne en de bilaterale handel met de EU te faciliteren. ( 3 ) Gedelegeerde Verordening (EU) 2022/127 van de Commissie van 7 december 2021 tot aanvulling van Verordening (EU) 2021/2116 van het Europees Parlement en de Raad met regels inzake de betaalorganen en andere instanties, het financieel beheer, de goedkeuring van de rekeningen, de zekerheden en het gebruik van de euro ( PB L 20 van 31.1.2022, blz. 95 ). BIJLAGE Lijst van de in artikel 1, lid 1, bedoelde producten GN-code Beschrijving 1001 Tarwe en mengkoren 1002 Rogge 1003 Gerst 1004 Haver 1005 Mais 1008 60 Triticale — Mengsels van producten van de GN-codes 1001 , 1002 , 1003 , 1004 , 1005  en 1008 60 1205 Kool- en raapzaad, ook indien gebroken 1206 Zonnebloempitten, ook indien gebroken",
  "source": "EUR LEX"
}