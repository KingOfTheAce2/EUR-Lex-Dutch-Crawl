{
  "url": "http://www.w3.org/1999/xhtml\">",
  "content": "L_202402911NL.000101.fmx.xml Publicatieblad van de Europese Unie NL L-serie 2024/2911 19.11.2024 BESLUIT (EU) 2024/2911 VAN DE RAAD van 5 november 2024 betreffende het namens de Europese Unie in de Ledenraad van de Internationale Olijfraad (IOR) in te nemen standpunt over één analysemethode en over de IOR-handelsnorm voor olijfoliën en oliën uit perskoeken van olijven DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Internationale Overeenkomst van 2015 voor olijfolie en tafelolijven (de “overeenkomst”) is namens de Unie gesloten bij Besluit (EU) 2019/848 van de Raad ( 1 ) . (2) Op grond van artikel 7, lid 1, van de overeenkomst moet de Ledenraad van de Internationale Olijfraad (de “Ledenraad”) besluiten nemen en aanbevelingen aannemen voor de toepassing van de bepalingen van de overeenkomst. (3) Het is de bedoeling dat de Ledenraad tijdens zijn 120e zitting in november 2024 zowel een besluit aanneemt tot herziening van de handelsnorm voor olijfoliën en oliën uit perskoeken van olijven als een besluit aanneemt tot herziening van de methode voor het bepalen van het gehalte aan wassen en ethylesters van vetzuren door middel van capillaire gaschromatografie. (4) Wetenschappelijke en technische deskundigen van de Commissie en de lidstaten op het gebied van olijfolie hebben de tijdens de 120e zitting van de Ledenraad aan te nemen besluiten uitvoerig besproken. Die besluiten zullen bijdragen tot de internationale harmonisatie van de normen voor olijfoliën en zullen een kader opzetten dat borg staat voor eerlijke handelsconcurrentie in de olijfoliesector. De Unie moet daarom de aanneming van die besluiten steunen. (5) Het is passend het standpunt te bepalen dat namens de Unie moet worden ingenomen in de Ledenraad, omdat de aan te nemen besluiten voor de Unie rechtsgevolgen hebben wat betreft de internationale handel met de andere leden van de Internationale Olijfraad (IOR) en beslissende invloed kunnen hebben op de inhoud van het recht van de Unie, namelijk de handelsnormen voor olijfolie die door de Commissie zijn vastgesteld krachtens artikel 75 van Verordening (EU) nr. 1308/2013 van het Europees Parlement en de Raad ( 2 ) . (6) In het geval dat de aanneming van de besluiten tijdens de 120e zitting van de Ledenraad wordt uitgesteld, omdat sommige leden niet in staat zijn hun goedkeuring te verlenen, moet het in de bijlage bij dit besluit uiteengezette standpunt namens de Unie worden ingenomen in het kader van een eventuele procedure waarbij de Ledenraad besluiten aanneemt door middel van briefwisseling overeenkomstig artikel 10, lid 6, van de overeenkomst, mits die procedure vóór de volgende gewone zitting van de Ledenraad in juni 2025 wordt ingeleid. (7) De vertegenwoordigers van de Unie in de Ledenraad moeten echter zonder verder besluit van de Raad kunnen instemmen met technische aanpassingen van andere methoden of documenten van de IOR, indien die technische aanpassingen het gevolg zijn van wijzigingen in verband met de herziening van de handelsnorm voor olijfoliën en oliën uit perskoeken van olijven of van de methode voor het bepalen van het gehalte aan was en ethylesters van vetzuren door middel van capillaire gaschromatografie. (8) Om de belangen van de Unie te beschermen moet het de vertegenwoordigers van de Unie in de Ledenraad evenwel worden toegestaan te verzoeken dat de aanneming van de besluiten wordt uitgesteld tot een latere zitting van de Ledenraad, indien nieuwe wetenschappelijke of technische informatie die vóór of tijdens de 120e zitting wordt gepresenteerd gevolgen kan hebben voor het standpunt dat namens de Unie moet worden ingenomen, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen tijdens de 120e zitting van de Ledenraad van de Internationale Olijfraad (IOR) in november 2024 of in het kader van een vóór zijn volgende gewone zitting van juni 2025 in te leiden procedure waarbij de Ledenraad besluiten aanneemt door middel van briefwisseling inzake het besluit tot herziening van de handelsnorm voor olijfoliën en oliën uit perskoeken van olijven alsook het besluit tot herziening van de methode voor het bepalen van het gehalte aan wassen en ethylesters van vetzuren door middel van capillaire gaschromatografie, is vermeld in de bijlage bij dit besluit. Artikel 2 De vertegenwoordigers van de Unie in de Ledenraad van de IOR (de “Ledenraad”) kunnen technische aanpassingen in andere methoden of documenten van de IOR zonder verder besluit van de Raad goedkeuren indien die technische aanpassingen het gevolg zijn van wijzigingen in verband met de herziening van de handelsnorm voor olijfoliën en oliën uit perskoeken van olijven of van de methode voor het bepalen van het gehalte aan wassen en ethylesters van vetzuren door middel van capillaire gaschromatografie. Artikel 3 Wanneer vóór of tijdens de 120e zitting van de Ledenraad nieuwe wetenschappelijke of technische informatie wordt gepresenteerd die gevolgen kan hebben voor het in artikel 1 bedoelde standpunt, verzoeken de vertegenwoordigers van de Unie dat de aanneming van de besluiten tot herziening van de handelsnorm voor olijfoliën en oliën uit perskoeken van olijven en van de methode voor de bepaling van het gehalte aan wassen en ethylesters van vetzuren door middel van capillaire gaschromatografie, wordt uitgesteld totdat het standpunt van de Unie is bepaald op basis van die nieuwe informatie. Artikel 4 Dit besluit treedt in werking op de datum van de vaststelling ervan. Gedaan te Brussel, 5 november 2024. Voor de Raad De voorzitter VARGA M. ( 1 ) Besluit (EU) 2019/848 van de Raad van 17 mei 2019 betreffende de sluiting, namens de Europese Unie, van de Internationale Overeenkomst van 2015 voor olijfolie en tafelolijven ( PB L 139 van 27.5.2019, blz. 1 , ELI: http://data.europa.eu/eli/dec/2019/848/oj). ( 2 ) Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( PB L 347 van 20.12.2013, blz. 671 , ELI: http://data.europa.eu/eli/reg/2013/1308/oj). BIJLAGE De Europese Unie steunt de volgende wijzigingen van de handelsnorm en van de analysemethoden van de IOR tijdens de 120e zitting van de Ledenraad van de IOR in november 2024, of in het kader van een vóór zijn volgende gewone zitting in juni 2025 in te leiden procedure waarbij de Ledenraad besluiten aanneemt door middel van briefwisseling: — de herziening van handelsnorm COI/T.15/NC nr. 3 voor olijfoliën en oliën uit perskoeken van olijven door aanpassing van het aantal herzieningen van de methode voor de organoleptische beoordeling van olijfolie van de eerste persing en de methode voor het bepalen van het gehalte aan wassen en ethylesters van vetzuren door middel van capillaire gaschromatografie; — de herziening van methode COI/T.20/Doc. No. 28/Rev. 3 (Bepaling van het gehalte aan wassen en ethylesters van vetzuren door middel van capillaire gaschromatografie). De vertegenwoordigers van de Unie in de Ledenraad van de IOR kunnen technische aanpassingen in andere methoden of documenten van de IOR zonder verder besluit van de Raad goedkeuren indien die aanpassingen het gevolg zijn van wijzigingen als bedoeld in de eerste alinea. ELI: http://data.europa.eu/eli/dec/2024/2911/oj ISSN 1977-0758 (electronic edition)",
  "source": "EUR LEX"
}