{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999D0020:NL:HTML\">",
  "content": "EUR-Lex - 31999D0020 - NL Avis juridique important | 31999D0020 1999/20/EG: Beschikking van de Commissie van 22 december 1998 betreffende financiële steun van de Gemeenschap voor de preventie en de bestrijding van klassieke varkenspest in België (kennisgeving geschied onder nummer C(1998) 4385) (Slechts de teksten in de Franse en de Nederlandse taal zijn authentiek) Publicatieblad Nr. L 006 van 12/01/1999 blz. 0022 - 0023 BESCHIKKING VAN DE COMMISSIE van 22 december 1998 betreffende financiële steun van de Gemeenschap voor de preventie en de bestrijding van klassieke varkenspest in België (kennisgeving geschied onder nummer C(1998) 4385) (Slechts de teksten in de Franse en de Nederlandse taal zijn authentiek) (1999/20/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied (1), laatstelijk gewijzigd bij Beschikking 94/370/EG (2), en met name op artikel 6, Overwegende dat Nederland in februari 1997 overeenkomstig Richtlijn 82/894/EEG van de Raad van 21 december 1982 inzake de melding van dierziekten in de Gemeenschap (3) uitbraken van klassieke varkenspest heeft gemeld; Overwegende dat sommige uitbraken in Nederland zich hebben voorgedaan in een gebied dichtbij de grens met België; Overwegende dat, vlak voordat de uitbraken van klassieke varkenspest werden bevestigd, in België varkens waren binnengebracht die afkomstig waren van bedrijven uit het betrokken gebied in Nederland; Overwegende dat de bedrijven waaraan de varkens waren geleverd onmiddellijk door de Belgische autoriteiten zijn geïdentificeerd en als contactbedrijven zijn geregistreerd; Overwegende dat de Belgische autoriteiten, gezien het imminente gevaar dat de ziekte in België wordt binnengebracht, de Commissie en de lidstaten in het kader van het Permanent Veterinair Comité hebben geïnformeerd over de preventieve maatregelen die zijn getroffen; Overwegende dat in het kader van die preventiemaatregelen varkens die de ziekte zouden kunnen verspreiden, zijn geslacht en met het oog op vroegtijdige opsporing van het virus van klassieke varkenspest grondig zijn onderzocht; Overwegende dat deze ziekten een ernstige bedreiging vormt voor de varkenssector in de Gemeenschap, en dat, ter wille van een zo spoedig mogelijke uitroeiing van de ziekte, de Gemeenschap de geleden verliezen kan compenseren; Overwegende dat, in afwachting van de afronding van de controles van de Commissie waarbij wordt nagegaan of, enerzijds, aan de veterinaire voorschriften van de Gemeenschap is voldaan en, anderzijds, de voorwaarden voor toekenning van een financiële bijdrage van de Gemeenschap zijn vervuld, een eerste tranche van 650 000 ECU moet worden betaald; Overwegende dat de in deze beschikking vervatte maatregelen in overeenstemming zijn met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 In deze beschikking wordt onder \"contactbedrijf\" verstaan een bedrijf dat op grond van: - de incubatietijd van klassieke varkenspest en - de resultaten van een door de nationale veterinaire autoriteiten uitgevoerd epidemiologisch onderzoek kan worden beschouwd als een bedrijf dat door klassieke varkenspest besmet dreigt te worden. Artikel 2 1. Wanneer de Commissie van oordeel is dat aan de in artikel 6 van Beschikking 90/424/EEG en in artikel 3 van deze beschikking vastgestelde voorwaarden is voldaan, kan aan België een financiële bijdrage worden toegekend. 2. Op grond van de tot nu toe beschikbare informatie kan aan België een eerste voorschot van 650 000 ECU bij wijze van financiële steun van de Gemeenschap voor de slacht en de vernietiging van varkens op contactbedrijven worden toegekend. Artikel 3 1. De eerste tranche van de financiële bijdrage van de Gemeenschap wordt betaald na overlegging van de nodige schriftelijke bewijsstukken. 2. De in lid 1 bedoelde schriftelijke bewijsstukken omvatten: a) een epidemiologisch verslag met betrekking tot alle contactbedrijven waar varkens zijn geslacht. Het verslag bevat voor ieder bedrijf de volgende informatie: - ligging en adres, - datum waarop het vermoeden van dreigende besmetting van het contactbedrijf is ontstaan, - type epidemiologische links tussen het contactbedrijf en bevestigde uitbraken, - aantal en type geslachte en vernietigde varkens, met datum, - slacht- en vernietigingsmethode, - type en aantal genomen en op klassieke varkenspest onderzochte monsters, - datum/data van monsterneming(en) en onderzoekresultaten; b) een financieel verslag met een lijst van de begunstigden, hun adres en het aantal geslachte dieren, de datum van de slacht en het betaalde bedrag. Artikel 4 België verstrekt uiterlijk zes maanden na de kennisgeving van deze beschikking de in artikel 2 bedoelde schriftelijke bewijsstukken. Artikel 5 1. De Commissie kan, in samenwerking met de bevoegde nationale autoriteiten, controles ter plaatse uitvoeren met betrekking tot de uitgevoerde maatregelen en de gedane uitgaven. De Commissie stelt de lidstaten in kennis van het resultaat van de verrichte controles. 2. De artikelen 8 en 9 van Verordening (EEG) nr. 729/70 van de Raad (4) zijn van overeenkomstige toepassing. Artikel 6 Deze beschikking is gericht tot het Koninkrijk België. Gedaan te Brussel, 22 december 1998. Voor de Commissie Franz FISCHLER Lid van de Commissie (1) PB L 224 van 18. 8. 1990, blz. 19. (2) PB L 168 van 2. 7. 1994, blz. 31. (3) PB L 378 van 31. 12. 1982, blz. 58. (4) PB L 94 van 28. 4. 1970, blz. 13.",
  "source": "EUR LEX"
}