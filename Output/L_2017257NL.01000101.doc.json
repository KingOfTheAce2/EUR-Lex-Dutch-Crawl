{
  "url": "http://www.w3.org/1999/xhtml\">",
  "content": "L_2017257NL.01000101.xml 5.10.2017 NL Publicatieblad van de Europese Unie L 257/1 UITVOERINGSBESLUIT (EU) 2017/1791 VAN DE COMMISSIE van 4 oktober 2017 waarbij wordt bepaald dat een tijdelijke opschorting van het preferentiële douanerecht krachtens artikel 15 van Verordening (EU) nr. 20/2013 van het Europees Parlement en de Raad niet passend is voor de invoer van bananen van oorsprong uit Guatemala DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 20/2013 van het Europees Parlement en de Raad van 15 januari 2013 tot uitvoering van de bilaterale vrijwaringsclausule en het stabilisatiemechanisme voor bananen in de Overeenkomst waarbij een associatie tot stand wordt gebracht tussen de Europese Unie en haar lidstaten, enerzijds, en Midden-Amerika, anderzijds ( 1 ) , en met name artikel 15, lid 2, Overwegende hetgeen volgt: (1) Door de Overeenkomst waarbij een associatie tot stand wordt gebracht tussen de Europese Unie en haar lidstaten, enerzijds, en Midden-Amerika, anderzijds ( 2 ) („de overeenkomst”) — die in de loop van 2013 voorlopig van toepassing werd op de Midden-Amerikaanse landen, en meer bepaald sinds 1 december 2013 op Guatemala — is een stabilisatiemechanisme voor bananen ingesteld. (2) Volgens dat stabilisatiemechanisme, zoals uitgevoerd bij Verordening (EU) nr. 20/2013, kan de Commissie, zodra het vastgestelde drempelvolume voor de invoer van verse bananen (code 0803 00 19 van de gecombineerde nomenclatuur van de Europese Unie van 1 januari 2012) uit een van de betrokken landen wordt overschreden, overeenkomstig de in artikel 14, lid 4, van Verordening (EU) nr. 20/2013 vastgestelde spoedprocedure een uitvoeringshandeling vaststellen waarbij zij hetzij het preferentiële douanerecht dat wordt toegepast op verse bananen uit dat land tijdelijk opschort, hetzij bepaalt dat een dergelijke opschorting niet passend is. (3) Op 23 augustus 2017 heeft de invoer van verse bananen van oorsprong uit Guatemala in de Unie de in de overeenkomst vastgestelde drempel van 67 500 ton overschreden. (4) In verband daarmee heeft de Commissie overeenkomstig artikel 15, lid 3, van Verordening (EU) nr. 20/2013 de gevolgen van de desbetreffende invoer voor de situatie van de markt voor bananen in de Unie in aanmerking genomen om te kunnen beslissen of het preferentiële douanerecht al dan niet moet worden opgeschort. De Commissie heeft de gevolgen van de betreffende invoer voor het prijspeil in de Unie, de ontwikkeling van de invoer uit overige bronnen en de algehele stabiliteit van de markt voor verse bananen in de Unie onderzocht. (5) Op het moment dat de invoer van verse bananen uit Guatemala de drempel voor 2017 overschreed, vertegenwoordigde die slechts 2 % van de invoer van verse bananen in de Unie waarop het stabilisatiemechanisme voor bananen van toepassing is. Bovendien vertegenwoordigt Guatemala niet meer dan 1,8 % van de totale invoer van verse bananen in de Unie. (6) De invoer uit grote uitvoerlanden waarmee de Unie eveneens een vrijhandelsovereenkomst heeft gesloten, met name Colombia, Ecuador en Costa Rica, bedroeg respectievelijk 47,4 %, 51,1 % en 50,4 % van hun respectieve drempels. De „ongebruikte” hoeveelheden binnen het stabilisatiemechanisme (ongeveer 3 miljoen ton) zijn aanzienlijk groter dan de totale invoer uit Guatemala tot op heden (68 400 ton). (7) De prijs bij invoer uit Guatemala bedroeg in de eerste zes maanden van 2017 gemiddeld 573 EUR/ton, wat 15 % lager is dan de gemiddelde prijs van de andere in de Unie ingevoerde verse bananen. De omvang van de invoer bleef echter op een zeer laag niveau, zoals vermeld in overweging 5. (8) De gemiddelde groothandelsprijs van bananen op de markt van de Unie volgt doorgaans een dalende trend tot eind juli om daarna weer te stijgen. Hierdoor lag de gemiddelde groothandelsprijs van bananen (alle landen) in juli 2017 met 918 EUR/ton inderdaad 8 % onder de gemiddelde prijs voor het eerste semester. Als echter het gemiddelde over drie weken wordt genomen, bleef de gemiddelde groothandelsprijs voor in de EU geproduceerde gele bananen in juli 2017 met 910 EUR/ton vergelijkbaar met het geconstateerde prijsniveau in de voorgaande jaren (respectievelijk 910 EUR/ton, 880 EUR/ton en 900 EUR/ton). (9) Er zijn in dit stadium dan ook geen aanwijzingen dat de invoer van verse bananen uit Guatemala boven het vastgestelde jaarlijkse drempelvolume de stabiliteit van de markt van de Unie heeft verstoord, noch dat die invoer enige significante gevolgen voor de situatie van producenten in de Unie heeft gehad. (10) In augustus 2017 wees niets op een daadwerkelijke of dreigende ernstige verslechtering van de economische situatie in de ultraperifere gebieden van de Unie. (11) Daarom lijkt de opschorting van het preferentiële douanerecht op bananen van oorsprong uit Guatemala in dit stadium niet passend. (12) Aangezien het jaarlijkse drempelvolume al in augustus werd overschreden, en hoewel de totale invoer uit Guatemala op de markt van de Unie beperkt is, zal de Commissie op die invoer blijven toezien en de situatie op de markt voor bananen regelmatig opnieuw onderzoeken, hetgeen eventueel kan leiden tot het vaststellen van maatregelen, HEEFT HET VOLGENDE BESLUIT VASTGESTELD: Artikel 1 De tijdelijke opschorting van het preferentiële douanerecht op verse bananen, ingedeeld onder code 0803 00 19 van de gecombineerde nomenclatuur van de Europese Unie, van oorsprong uit Guatemala, is niet passend. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 4 oktober 2017. Voor de Commissie De voorzitter Jean-Claude JUNCKER ( 1 ) PB L 17 van 19.1.2013, blz. 13 . ( 2 ) PB L 346 van 15.12.2012, blz. 1 .",
  "source": "EUR LEX"
}