{
  "url": "http://www.w3.org/1999/xhtml\">",
  "content": "L_2008190NL.01002201.xml 18.7.2008 NL Publicatieblad van de Europese Unie L 190/22 BESLUIT VAN DE COMMISSIE van 30 juni 2008 inzake het Ecodesign-overlegforum (Voor de EER relevante tekst) (2008/591/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 2005/32/EG van het Europees Parlement en de Raad van 6 juli 2005 betreffende de totstandbrenging van een kader voor het vaststellen van eisen inzake ecologisch ontwerp voor energieverbruikende producten en tot wijziging van Richtlijn 92/42/EEG van de Raad en de Richtlijnen 96/57/EG en 2000/55/EG van het Europees Parlement en de Raad ( 1 ) , en met name op artikel 18, Overwegende hetgeen volgt: (1) Overeenkomstig artikel 18 van Richtlijn 2005/32/EG moet de Commissie er zorg voor dragen dat zij bij de uitvoering van haar activiteiten ten aanzien van iedere uitvoeringsmaatregel oog heeft voor een evenwichtige deelname van vertegenwoordigers van de lidstaten en alle belanghebbende partijen. (2) Richtlijn 2005/32/EG bepaalt dat die partijen bijeen moeten komen in een overlegforum. Daarom is het noodzakelijk de taken en de structuur van dat overlegforum vast te stellen. (3) Het overlegforum moet de Commissie bijstaan bij de opstelling van een werkprogramma en bijdragen tot de vaststelling en herziening van uitvoeringsmaatregelen, de beoordeling van de doeltreffendheid van de gevestigde markttoezichtmechanismen en de evaluatie van vrijwillige overeenkomsten en andere zelfreguleringsmaatregelen. (4) Het overlegforum dient te bestaan uit vertegenwoordigers van de lidstaten en de verschillende belanghebbende partijen van het product/de productgroep in kwestie, zoals het bedrijfsleven, met inbegrip van kmo’s, de ambachtelijke industrie, vakbonden, handelaars, kleinhandelaars, importeurs, milieuorganisaties en consumentenorganisaties. (5) Er dienen regels te worden vastgesteld voor de bekendmaking van informatie door leden van het overlegforum, onverminderd de veiligheidsregels die bij Besluit 2001/844/EG, EGKS, Euratom ( 2 ) als bijlage bij het reglement van orde van de Commissie zijn gevoegd. (6) Persoonsgegevens over de leden van het overlegforum moeten worden verwerkt overeenkomstig Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( 3 ) , BESLUIT: Artikel 1 Taken De leden van het Ecodesign-overlegforum, hierna „het forum” genoemd, hebben tot taak adviezen te verstrekken in verband met de opstelling en wijziging van het in artikel 16, lid 1, van Richtlijn 2005/32/EG bedoelde werkprogramma en de Commissie te adviseren in aangelegenheden die verband houden met de tenuitvoerlegging van Richtlijn 2005/32/EG, zoals bedoeld in artikel 16, lid 2, en de artikelen 18 en 23 van die richtlijn. Artikel 2 Raadpleging De Commissie kan het forum om advies vragen over alle aangelegenheden die met de uitvoering van Richtlijn 2005/32/EG verband houden. Artikel 3 Leden 1.   De leden van het forum worden door de Commissie benoemd uit de belanghebbende partijen van het product/de productgroep in kwestie die op een oproep tot het indienen van blijken van belangstelling hebben gereageerd. 2.   Het forum bestaat uit zestig leden en is als volgt samengesteld: a) een vertegenwoordiger van elke lidstaat; b) een vertegenwoordiger van elke lidstaat van de Europese Economische Ruimte; c) maximaal dertig vertegenwoordigers van belanghebbende partijen als bedoeld in artikel 18 van Richtlijn 2005/32/EG. 3.   Ieder lid wijst de persoon aan die hem op de forumbijeenkomsten vertegenwoordigt, zulks op grond van zijn of haar deskundigheid en ervaring op het behandelde gebied. 4.   De leden van het forum worden benoemd voor een hernieuwbare ambtstermijn van drie jaar en blijven in ambt totdat zij in overeenstemming met lid 3 worden vervangen of totdat hun ambtstermijn afloopt. 5.   De leden kunnen in de volgende gevallen voor de rest van hun ambtstermijn worden vervangen: a) wanneer het lid ontslag neemt; b) wanneer het lid niet langer in staat is een doeltreffende bijdrage te leveren aan de beraadslagingen in het forum; c) wanneer het lid niet voldoet aan artikel 287 van het Verdrag. 6.   De ledenlijst en eventuele latere wijzigingen daarop worden bekendgemaakt op de website van het directoraat-generaal Ondernemingen en industrie en op die van het directoraat-generaal Vervoer en energie, alsmede in het register van deskundigengroepen van de Commissie. Artikel 4 Werkwijze 1.   Het forum wordt voorgezeten door een vertegenwoordiger van de Commissie. 2.   Met instemming van de voorzitter kunnen subgroepen worden opgericht om specifieke kwesties te onderzoeken op basis van een door het forum omschreven opdracht. Deze subgroepen worden ontbonden zodra hun mandaat is uitgevoerd. 3.   Indien zulks nodig of nuttig is, kan de voorzitter deskundigen of waarnemers met een bijzondere kwalificatie op het gebied van een geagendeerd onderwerp uitnodigen om aan de beraadslagingen van het forum of de subgroepen deel te nemen. 4.   De door deelneming aan de beraadslagingen van het forum of een subgroep verkregen informatie mag niet openbaar worden gemaakt wanneer deze volgens de Commissie op vertrouwelijke aangelegenheden betrekking heeft. 5.   Het forum en zijn subgroepen vergaderen gewoonlijk ten kantore van de Commissie overeenkomstig de procedures en het tijdschema die door de Commissie worden bepaald. De Commissie neemt het secretariaat waar. Andere betrokken ambtenaren van de Commissie mogen de vergaderingen van het forum en de subgroepen bijwonen. 6.   Het reglement van orde van het forum is opgenomen in de bijlage. 7.   De Commissie mag conclusies, samenvattingen, delen van conclusies of werkdocumenten van het forum publiceren of op internet plaatsen in de oorspronkelijke taal van het document in kwestie. Artikel 5 Onkostenvergoeding De Commissie vergoedt de reis- en eventuele verblijfkosten voor één vertegenwoordiger per lidstaat en voor technische deskundigen die overeenkomstig artikel 4, lid 3, in verband met de werkzaamheden van het forum zijn uitgenodigd, overeenkomstig de interne regels van de Commissie voor de vergoeding van de kosten van externe deskundigen. De forumleden, deskundigen en waarnemers ontvangen geen bezoldiging. Vergaderkosten worden vergoed voor zover de jaarlijkse begrotingsmiddelen die door de bevoegde dienst van de Commissie aan het forum zijn toegewezen, hiervoor volstaan. Gedaan te Brussel, 30 juni 2008. Voor de Commissie Günter VERHEUGEN Vicevoorzitter ( 1 ) PB L 191 van 22.7.2005, blz. 29 . Richtlijn gewijzigd bij Richtlijn 2008/28/EG ( PB L 81 van 20.3.2008, blz. 48 ). ( 2 ) PB L 317 van 3.12.2001, blz. 1 . Besluit laatstelijk gewijzigd bij Besluit 2006/548/EG, Euratom ( PB L 215 van 5.8.2006, blz. 38 ). ( 3 ) PB L 8 van 12.1.2001, blz. 1 . BĲLAGE Reglement van orde van het Ecodesign-overlegforum DE COMMISSIE VAN DE EUROPESE GEMEENSCHAPPEN, Gelet op Richtlijn 2005/32/EG, en met name op artikel 18, Gelet op het door de Commissie gepubliceerde standaardreglement van orde, HEEFT HET VOLGENDE REGLEMENT VAN ORDE VASTGESTELD: Artikel 1 Bijeenroeping 1.   Vergaderingen van het forum worden door de voorzitter bijeengeroepen. 2.   Voor aangelegenheden die ook tot de verantwoordelijkheid van andere groepen behoren, kunnen gemeenschappelijke vergaderingen met die groepen worden belegd. Artikel 2 Agenda 1.   De voorzitter stelt de agenda op en legt deze aan het forum voor. 2.   In de agenda wordt onderscheid gemaakt tussen: a) raadpleging van de belanghebbende partijen in het forum over: — de opstelling en wijziging van het werkprogramma overeenkomstig artikel 16, lid 1, van Richtlijn 2005/32/EG; — de vaststelling en herziening van uitvoeringsmaatregelen overeenkomstig artikel 16, lid 2, en artikel 18 van Richtlijn 2005/32/EG; — de beoordeling van de doeltreffendheid van de gevestigde markttoezichtmechanismen overeenkomstig artikel 18 van Richtlijn 2005/32/EG; — de evaluatie van vrijwillige overeenkomsten en andere zelfreguleringsmaatregelen overeenkomstig artikel 18 van Richtlijn 2005/32/EG; — de evaluatie van de doeltreffendheid van de richtlijn, met inbegrip van uitvoeringsmaatregelen en de drempel daarvoor, markttoezichtmechanismen en elke toepasselijk vorm van zelfregulering die werd gestimuleerd, overeenkomstig artikel 23 van Richtlijn 2005/32/EG; b) andere vraagstukken die ter informatie of met het oog op een gedachtewisseling aan het forum voorgelegd worden, hetzij op initiatief van de voorzitter, hetzij op schriftelijk verzoek van een lid van het forum met instemming van de voorzitter. 3.   De agenda wordt aan het begin van de vergadering door het forum goedgekeurd. Artikel 3 Toezending van documenten aan de forumleden 1.   De convocatie, de agenda en de werkdocumenten waarover de belanghebbende partijen in het forum worden geraadpleegd, en alle verdere werkdocumenten worden uiterlijk een maand vóór de vergaderdatum overeenkomstig artikel 12, lid 2, door de voorzitter aan de leden van het forum toegezonden. 2.   De leden van het forum mogen de voorzitter uiterlijk een week vóór de vergaderdatum aanvullende werkdocumenten en schriftelijke verklaringen voorleggen. Die documenten worden na ontvangst beschikbaar gesteld aan de leden van het forum. 3.   In spoedeisende gevallen kan de voorzitter, op verzoek van een lid van het forum of op eigen initiatief, de in de leden 1 en 2 gestelde termijn verkorten tot vijf kalenderdagen vóór de vergaderdatum. 4.   De voorzitter kan besluiten documenten van belanghebbende partijen die geen lid zijn van het forum, beschikbaar te stellen als werkdocumenten van het forum. Artikel 4 Standpunten in het forum 1.   De voorzitter houdt aantekening van de door de vertegenwoordigers van de lidstaten en de verschillende belanghebbende partijen in het forum naar voren gebrachte standpunten. 2.   De standpunten van de vertegenwoordigers van de lidstaten en de belanghebbende partijen kunnen ook de vorm aannemen van overeenkomstig artikel 3 ingediende schriftelijke verklaringen. 3.   Aanvullende schriftelijke verklaringen na de discussies in het forum kunnen tot drie weken na de vergaderdatum worden ingediend. 4.   Zo nodig kan van de schriftelijke procedure van artikel 8 gebruikgemaakt worden. Artikel 5 Vertegenwoordiging 1.   Teneinde een evenwichtige deelname van belanghebbenden aan de beraadslagingen voor elke productgroep te garanderen, kan de voorzitter belanghebbende partijen die geen lid van het forum zijn, voor bepaalde vergaderingen uitnodigen om specifieke agendapunten te bespreken. 2.   Ieder forumlid wijst één persoon aan die het op de forumbijeenkomsten vertegenwoordigt en stelt de voorzitter daarvan in kennis. Met toestemming van de voorzitter kunnen de aangewezen vertegenwoordigers zich op kosten van het lid door deskundigen laten vergezellen. De leden laten de voorzitter uiterlijk twee weken voor de vergaderdatum weten wie hun vertegenwoordiger als deskundige zal vergezellen. Indien de voorzitter uiterlijk een week voor de vergaderdatum geen bezwaar maakt tegen de deelneming van een deskundige, wordt de toestemming als gegeven beschouwd. 3.   Leden kunnen zich door een ander lid laten vertegenwoordigen. Vóór de vergadering overlegt het vertegenwoordigende lid de voorzitter schriftelijk bewijs van de instemming van de vertegenwoordigde leden. 4.   De leden zorgen ervoor dat de belanghebbenden die zij vertegenwoordigen, naar behoren geïnformeerd worden over de beraadslagingen in het forum. 5.   De leden zorgen voor adequate raadpleging van de belanghebbenden die zij vertegenwoordigen, en nemen representatieve standpunten in. Artikel 6 Subgroepen De voorzitter kan subgroepen in het leven roepen voor de behandeling van bijzondere vraagstukken. De subgroepen worden voorgezeten door een vertegenwoordiger van de Commissie. De subgroepen rapporteren aan het forum. Zij kunnen daartoe een rapporteur aanwijzen. Artikel 7 Toelating van derden De voorzitter kan besluiten derden voor een vergadering uit te nodigen en over bijzondere punten deskundigen te horen. Artikel 8 Schriftelijke procedure 1.   Zo nodig kunnen de adviezen van de lidstaten en de in het forum vertegenwoordigde belanghebbende partijen via de schriftelijke procedure worden afgegeven. In dat geval stuurt de voorzitter de werkdocumenten waarover het advies van de lidstaten en de in het forum vertegenwoordigde belanghebbende partijen wordt gevraagd, overeenkomstig artikel 12, lid 2, toe aan de leden van het forum. De termijn voor de indiening van op- en aanmerkingen mag niet minder dan veertien kalenderdagen en niet meer dan een maand bedragen. 2.   In dringende gevallen geldt de in artikel 3, lid 3, vastgestelde termijn. Artikel 9 Secretariaat De Commissie neemt het secretariaat voor het forum waar. Artikel 10 Notulen 1.   Van iedere vergadering worden onder de verantwoordelijkheid van de voorzitter notulen opgemaakt, die met name de ter vergadering uitgebrachte adviezen bevatten inzake de door de diensten van de Commissie opgestelde werkdocumenten als bedoeld in artikel 2, lid 2, onder a), en eventueel de standpunten over de in artikel 2, lid 2, onder b), bedoelde vraagstukken. In een afzonderlijke bijlage wordt een referentielijst opgenomen van de overeenkomstig artikel 4 ingediende schriftelijke verklaringen. De notulen worden binnen een maand aan de leden van het forum en aan de niet-leden die aan de vergadering hebben deelgenomen, toegezonden. 2.   De leden van het forum stellen de voorzitter binnen twee weken schriftelijk in kennis van hun eventuele opmerkingen. Deze worden aan het forum meegedeeld. Indien er verschil van mening bestaat, wordt de voorgestelde wijziging door het forum besproken. Wordt dan nog geen overeenstemming bereikt, dan wordt de wijziging als bijlage bij de notulen opgenomen. Artikel 11 Presentielijst Bij elke vergadering stelt de voorzitter een presentielijst op met daarop de naam van iedere deelnemer, de organisatie waartoe hij of zij behoort en eventueel de belanghebbende partij die hij of zij vertegenwoordigt. Artikel 12 Correspondentie 1.   Correspondentie betreffende het forum wordt in elektronische vorm aan de Commissie gericht, ter attentie van de voorzitter. 2.   Correspondentie voor leden van het forum wordt in elektronische vorm aan de leden gericht. De leden wijzen een of meer contactpersonen aan aan wie de correspondentie gericht moet worden en stellen de voorzitter hiervan schriftelijk in kennis. Artikel 13 Bescherming van persoonsgegevens Elke verwerking van persoonsgegevens in het kader van dit reglement van orde gebeurt in overeenstemming met Verordening (EG) nr. 45/2001.",
  "source": "EUR LEX"
}