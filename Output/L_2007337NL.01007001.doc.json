{
  "url": "http://www.w3.org/1999/xhtml\">",
  "content": "L_2007337NL.01007001.xml 21.12.2007 NL Publicatieblad van de Europese Unie L 337/70 VERORDENING (EG) N r. 1547/2007 VAN DE COMMISSIE van 20 december 2007 tot instelling van een overgangsperiode voor de verwijdering van de Republiek Kaapverdië uit de lijst van landen die in aanmerking komen voor de bijzondere regeling voor de minst ontwikkelde landen, zoals opgenomen in Verordening (EG) nr. 980/2005 van de Raad houdende toepassing van een schema van algemene tariefpreferenties DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 980/2005 van de Raad van 27 juni 2005 houdende toepassing van een schema van algemene tariefpreferenties ( 1 ) , en met name op artikel 12, lid 7, Overwegende hetgeen volgt: (1) De Republiek Kaapverdië (hierna „Kaapverdië” genoemd) is opgenomen in de bijzondere regeling voor de minst ontwikkelde landen in het kader van het communautair schema van algemene tariefpreferenties. (2) Artikel 12, lid 7, van Verordening (EG) nr. 980/2005 bepaalt dat een land van de lijst van landen die in aanmerking komen voor de bijzondere regeling voor de minst ontwikkelde landen wordt geschrapt wanneer dat land door de Verenigde Naties van de lijst van de minst ontwikkelde landen wordt verwijderd. Hetzelfde artikel voorziet ook in de instelling van een overgangsperiode van ten minste drie jaar om eventuele negatieve gevolgen van het wegvallen van de tariefpreferenties uit hoofde van de bijzondere regeling voor de minst ontwikkelde landen te ondervangen. (3) Kaapverdië is met ingang van 1 januari 2008 door de Verenigde Naties van de lijst van de minst ontwikkelde landen verwijderd ( 2 ) . (4) Daarom moet Kaapverdië tot eind 2010 in aanmerking kunnen blijven komen voor de preferenties uit hoofde van de bijzondere regeling voor de minst ontwikkelde landen. (5) De in deze verordening vervatte maatregelen zijn in overeenstemming met het advies van het Comité algemene tariefpreferenties, HEEFT DE VOLGENDE VERORDENING VASTGESTELD: Artikel 1 De Republiek Kaapverdië wordt met ingang van 1 januari 2011 geschrapt van de lijst van landen die in aanmerking komen voor de bijzondere regeling voor de minst ontwikkelde landen in bijlage I bij Verordening (EG) nr. 980/2005. Artikel 2 Deze verordening treedt in werking op de derde dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 december 2007. Voor de Commissie Peter MANDELSON Lid van de Commissie ( 1 ) PB L 169 van 30.6.2005, blz. 1 . Verordening laatstelijk gewijzigd bij Verordening (EG) nr. 606/2007 van de Commissie ( PB L 141 van 2.6.2007, blz. 4 ). ( 2 ) Resolutie A/Res/59/210 van de Algemene Vergadering van de Verenigde Naties van 20 december 2004.",
  "source": "EUR LEX"
}