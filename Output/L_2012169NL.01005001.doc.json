{
  "url": "http://www.w3.org/1999/xhtml\"><!--",
  "content": "L_2012169NL.01005001.xml 29.6.2012 NL Publicatieblad van de Europese Unie L 169/50 VERORDENING (EU) Nr. 572/2012 VAN DE COMMISSIE van 28 juni 2012 tot onderwerping van de invoer van bepaalde bereide of verduurzaamde citrusvruchten (mandarijnen enz.) van oorsprong uit de Volksrepubliek China aan registratie DE EUROPESE COMMISSIE, Gezien het Verdrag betreffende de werking van de Europese Unie, Gezien het arrest van het Europees Hof van justitie (\"het Hof\") van 22 maart 2012 in zaak C-338/10, Gezien Verordening (EG) nr. 1225/2009 van de Raad van 30 november 2009 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) (\"de basisverordening\"), en met name artikel 10, lid 4, en artikel 14, lid 5, Na raadpleging van het Raadgevend Comité, Overwegende hetgeen volgt: De Europese Commissie (\"de Commissie\") heeft een verzoek op grond van artikel 14, lid 5, van de basisverordening ontvangen om de invoer van bepaalde bereide of verduurzaamde citrusvruchten (mandarijnen enz.) van oorsprong uit de Volksrepubliek China te onderwerpen aan registratie. A. BETROKKEN PRODUCT (1) Bij het aan registratie te onderwerpen product gaat het om bereide of verduurzaamde mandarijnen, tangerines en satsuma's daaronder begrepen, en clementines, wilkings en andere dergelijke kruisingen van citrusvruchten, zonder toegevoegde alcohol, ook indien met toegevoegde suiker of andere zoetstoffen, zoals omschreven onder GN-post 2008  en momenteel vallende onder de GN-codes 2008 30 55 , 2008 30 75  en ex 2008 30 90  (Taric-codes 2008 30 90 61, 2008 30 90 63, 2008 30 90 65, 2008 30 90 67 en 2008 30 90 69), van oorsprong uit de Volksrepubliek China. B. HET ARREST VAN HET HOF (2) Op 22 maart 2012 verklaarde het Hof in zaak C-338/10 Verordening (EG) nr. 1355/2008 van de Raad van 18 december 2008 tot instelling van een definitief antidumpingrecht en tot definitieve inning van het voorlopig recht op bepaalde bereide of verduurzaamde citrusvruchten (mandarijnen enz.) van oorsprong uit de Volksrepubliek China ( 2 ) (\"de definitieve antidumpingverordening\" of \"de betwiste verordening\") ongeldig. (3) Het arrest van het Hof was gebaseerd op het feit dat de Commissie niet alle noodzakelijke zorgvuldigheid had betracht om de normale waarde vast te stellen aan de hand van de prijs of de berekende waarde in een derde land met markteconomie, zoals dit wordt voorgeschreven in artikel 2, lid 7, onder a), van de basisverordening. (4) Als gevolg van dat arrest zijn de bij Verordening (EG) nr. 1355/2008 ingestelde antidumpingmaatregelen ten aanzien van de invoer in de Europese Unie van bepaalde bereide of verduurzaamde citrusvruchten (mandarijnen enz.) niet langer van kracht. (5) Naar aanleiding van het arrest van het Hof heeft de Commissie bijgevolg besloten om het antidumpingonderzoek naar de invoer van bepaalde bereide of verduurzaamde citrusvruchten (mandarijnen enz.) van oorsprong uit de Volksrepubliek China, dat was geopend overeenkomstig de basisverordening, te heropenen. De heropening heeft alleen betrekking op de implementatie van bovengenoemd arrest van het Hof ( 3 ) . C. VERZOEK (6) Naar aanleiding van het arrest van het Hof verzocht de Spaanse nationale federatie van verenigingen in de sector groente- en fruitconserven (Federación Nacional de Asociaciones de la Industria de Conservas Vegetales, FENAVAL, voorheen FNACV) (\"de indiener van het verzoek\") de invoer van het betrokken product overeenkomstig artikel 14, lid 5, van de basisverordening te registreren, zodat vervolgens met ingang van de datum van registratie maatregelen op deze invoer kunnen worden toegepast. D. MOTIVERING VAN DE REGISTRATIE (7) Volgens de indiener van het verzoek bracht het feit dat het Hof de betrokken antidumpingmaatregelen meer dan anderhalf jaar voordat ze zouden vervallen ongeldig verklaarde om andere redenen dan de afwezigheid van dumping en schade als gevolg daarvan, zijn levensvatbaarheid ernstig in gevaar. Hij wees in dit verband in het bijzonder op het onmiddellijke risico van een omvangrijke voorraadvorming van de betrokken ingevoerde producten, wat in het verleden ook al was waargenomen. Hij vroeg daarom om een registratie van de invoer van de betrokken producten. (8) Volgens artikel 14, lid 5, van de basisverordening kan de Commissie, na raadpleging van het Raadgevend Comité, de douaneautoriteiten opdracht geven passende maatregelen te nemen om de invoer te registreren, zodat vervolgens, met ingang van de datum van registratie, rechten op de betrokken producten kunnen worden geheven. Tot registratie van de invoer kan worden overgegaan naar aanleiding van een door de bedrijfstak van de Unie ingediend verzoek dat voldoende bewijsmateriaal bevat om een dergelijke maatregel te rechtvaardigen. (9) Het verzoek bevat voldoende bewijsmateriaal om registratie te rechtvaardigen. Er zij aan herinnerd dat het gaat om een vervangbaar seizoensproduct dat gewoonlijk wordt ingeblikt, gemakkelijk lange tijd kan worden opgeslagen en eenvoudig kan worden vervoerd. Om al die redenen kunnen snel voorraden worden opgebouwd. (10) In Verordening (EG) nr. 642/2008, waarbij een voorlopig antidumpingrecht op het betrokken product werd ingesteld, werd al beschreven dat de invoer van het betrokken product vóór de instelling van de voorlopige antidumpingmaatregelen in vrij korte tijd zeer sterk was toegenomen ( 4 ) . De vrees van de indiener van het verzoek dat de invoer opnieuw sterk zal toenemen nu vastgesteld is dat de maatregelen ongeldig zijn, wordt daarom geacht terecht te zijn. Dit wordt bevestigd door de statistische gegevens van de lidstaten, die in maart 2012 al een zeer sterke stijging van de invoer meldden; deze invoer was tweemaal zo hoog als de invoer in maart 2011 en drie tot vier keer hoger dan in om het even welke andere maand in 2011 en 2012. (11) Het arrest van het Hof betreft enkel de vaststelling van de normale waarde aan de hand van de prijs of de berekende waarde in een derde land met markteconomie. Dat er schade is, wordt dus niet betwist. De indiener van het verzoek wees ook op het onmiddellijke gevaar van ernstige schade voor de bedrijfstak van de Unie omdat importeurs nog steeds kunnen omschakelen van producten uit de Unie naar Chinese waar, zodat de bedrijfstak van de Unie blijft zitten met zeer omvangrijke voorraden. (12) Gezien bovenstaande overwegingen wordt ervan uitgegaan dat de heilzame werking van definitieve antidumpingrechten waarschijnlijk ernstig wordt uitgehold tenzij die rechten met terugwerkende kracht worden toegepast. Bijgevolg is in dit geval aan de voorwaarden voor registratie voldaan. E. PROCEDURE (13) Gezien bovenstaande overwegingen heeft de Commissie geconcludeerd dat het verzoek van de indiener voldoende bewijsmateriaal bevat om de invoer van het betrokken product overeenkomstig artikel 14, lid 5, van de basisverordening te registreren. (14) Belanghebbenden wordt verzocht hun standpunt schriftelijk uiteen te zetten en bewijsmateriaal te verstrekken. Voorts kan de Commissie belanghebbenden horen, mits zij daar schriftelijk om verzoeken en kunnen aantonen dat er bijzondere redenen zijn om hen te horen. F. REGISTRATIE (15) Overeenkomstig artikel 14, lid 5, van de basisverordening moet de invoer van het betrokken product worden geregistreerd zodat, indien het heropende onderzoek opnieuw tot instelling van een antidumpingrecht leidt, in overeenstemming met de geldende wettelijke bepalingen met terugwerkende kracht antidumpingrechten kunnen worden geheven indien aan de nodige voorwaarden is voldaan. Eventuele toekomstige rechten zullen voortvloeien uit de bevindingen van het heropende antidumpingonderzoek. G. VERWERKING VAN PERSOONSGEGEVENS (16) Persoonsgegevens die in het kader van dit onderzoek worden verzameld, zullen worden behandeld in overeenstemming met Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( 5 ) , HEEFT DE VOLGENDE VERORDENING VASTGESTELD: Artikel 1 1.   Overeenkomstig artikel 14, lid 5, van Verordening (EG) nr. 1225/2009 wordt de douaneautoriteiten opgedragen de nodige maatregelen te nemen om de invoer in de Europese Unie te registreren van bereide of verduurzaamde mandarijnen, tangerines en satsuma's daaronder begrepen, en clementines, wilkings en andere dergelijke kruisingen van citrusvruchten, zonder toegevoegde alcohol, ook indien met toegevoegde suiker of andere zoetstoffen, zoals omschreven onder GN-post 2008  en momenteel vallende onder de GN-codes 2008 30 55 , 2008 30 75  en ex 2008 30 90  (Taric-codes 2008 30 90 61, 2008 30 90 63, 2008 30 90 65, 2008 30 90 67 en 2008 30 90 69), van oorsprong uit de Volksrepubliek China. De registratie wordt negen maanden na de datum van inwerkingtreding van deze verordening beëindigd. 2.   Belanghebbenden wordt verzocht uiterlijk 20 dagen na de bekendmaking van deze verordening hun standpunt schriftelijk kenbaar te maken, bewijsmateriaal te verstrekken of te verzoeken te worden gehoord. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 juni 2012. Voor de Commissie De voorzitter José Manuel BARROSO ( 1 ) PB L 343 van 22.12.2009, blz. 51 . ( 2 ) PB L 350 van 30.12.2008, blz. 35 . ( 3 ) PB C 175 van 19.6.2012, blz. 19 . ( 4 ) PB L 178 van 5.7.2008, blz. 35 (overweging 131). ( 5 ) PB L 8 van 12.1.2001, blz. 1 .",
  "source": "EUR LEX"
}