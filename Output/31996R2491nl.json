{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996R2491:NL:HTML\">",
  "content": "EUR-Lex - 31996R2491 - NL Avis juridique important | 31996R2491 Verordening (EG) nr. 2491/96 van de Commissie van 23 december 1996 tot wijziging van Verordening (EEG) nr. 2658/87 van de Raad met betrekking tot de tarief- en statistieknomenclatuur en het gemeenschappelijk douanetarief Publicatieblad Nr. L 338 van 28/12/1996 blz. 0014 - 0015 VERORDENING (EG) Nr. 2491/96 VAN DE COMMISSIE van 23 december 1996 tot wijziging van Verordening (EEG) nr. 2658/87 van de Raad met betrekking tot de tarief- en statistieknomenclatuur en het gemeenschappelijk douanetarief DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief (1), laatstelijk gewijzigd bij Verordening (EG) nr. 1734/96 van de Commissie (2), inzonderheid op artikel 9, Overwegende dat bij Verordening (EG) nr. 2564/95 van de Commissie (3) enkele bepalingen zijn vastgesteld betreffende de indeling in de gecombineerde nomenclatuur van, onder andere, een CD-ROM-lezer en een systeem voor de weergave van geluid en beeld op computer (\"multimedia\"); Overwegende dat bijlage I bij Verordening (EEG) nr. 2658/87 op grond van Verordening (EG) nr. 3009/95 van de Commissie (4) vanaf 1 januari 1996 is aangepast aan de wijzigingen in de nomenclatuur van het geharmoniseerd systeem die het gevolg zijn van de aanbeveling van de Internationale Douaneraad van 6 juli 1993; dat een van de wijzigingen op de nomenclatuur van het geharmoniseerd systeem bestaat uit de toevoeging van een aantekening 5 D op hoofdstuk 84, welke van invloed kan zijn op de indeling van bepaalde producten die geheugeneenheden zijn voor automatische gegevensverwerkende machines, maar die tevens een of meer andere functies vervullen; Overwegende dat het bij de toepassing van aantekening 5 E op het hoofdstuk moeilijk kan zijn een onderscheid te maken tussen CD-spelers die een eigen functie hebben andere dan gegevensverwerking en die welke bedoeld zijn voor het aflezen van CD-ROM-, audio-CD- en foto-CD-signalen, en die niettemin geheugeneenheden zijn in de zin van aantekening 5 D; Overwegende dat het met het oog op de eenvormige toepassing van de gecombineerde nomenclatuur dienstig is de term \"optische schijvengeheugeneenheden\" nader te omschrijven; dat te dien einde een aanvullende aantekening op hoofdstuk 84 van de gecombineerde nomenclatuur moet worden opgenomen; dat Verordening (EEG) nr. 2658/87 dienovereenkomstig gewijzigd dient te worden; Overwegende dat onderhavige verordening de producten omvat genoemd in de punten 2 en 3 van de tabel opgenomen in Verordening (EG) nr. 2564/95; Overwegende dat de bepalingen van deze verordening in overeenstemming zijn met het advies van de Afdeling Tarief- en Statistieknomenclatuur van het Comit√© Douanewetboek, HEEFT DE VOLGENDE VERORDENING VASTGESTELD: Artikel 1 Op hoofdstuk 84 van de gecombineerde nomenclatuur, als bijlage I opgenomen bij Verordening (EEG) nr. 2658/87, wordt de volgende aanvullende aantekening (GN) opgenomen: \"2. Onderverdeling 8471 70 51 omvat eveneens CD-ROM-lezers die geheugeneenheden zijn voor automatische gegevenverwerkende machines, bestaande uit aandrijfeenheden bestemd voor het uitlezen van signalen van CD-ROM's, audio-CD's en foto-CD's en die zijn uitgerust met een uitgang voor een hoofdtelefoon, een geluidsvolumeregelaar of een aan-/uitknop.\". Artikel 2 In de tabel opgenomen in de bijlage bij Verordening (EG) nr. 2564/95, worden de punten 2 en 3 geschrapt. Artikel 3 Deze verordening treedt in werking op de derde dag volgende op die van haar bekendmaking in het Publikatieblad van de Europese Gemeenschappen. Ze is vanaf 1 januari 1997 van toepassing. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Brussel, 23 december 1996. Voor de Commissie Mario MONTI Lid van de Commissie (1) PB nr. L 256 van 7. 9. 1987, blz. 1. (2) PB nr. L 238 van 19. 9. 1996, blz. 1. (3) PB nr. L 262 van 1. 11. 1995, blz. 25. (4) PB nr. L 319 van 30. 12. 1995, blz. 1.",
  "source": "EUR LEX"
}