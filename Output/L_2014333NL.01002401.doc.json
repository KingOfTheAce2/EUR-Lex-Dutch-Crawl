{
  "url": "http://www.w3.org/1999/xhtml\">",
  "content": "L_2014333NL.01002401.xml 20.11.2014 NL Publicatieblad van de Europese Unie L 333/24 UITVOERINGSBESLUIT VAN DE COMMISSIE van 17 november 2014 betreffende de afwijzing van een verzoek tot annulering van een benaming die is opgenomen in het register van beschermde oorsprongsbenamingen en beschermde geografische aanduidingen, als bedoeld in Verordening (EU) nr. 1151/2012 van het Europees Parlement en de Raad (Jihočeská Niva (BGA)) (Kennisgeving geschied onder nummer C(2014) 8391) (Slechts de tekst in de Slowaakse taal is authentiek) (2014/819/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name artikel 54, lid 1, Overwegende hetgeen volgt: (1) In artikel 54, lid 1, eerste alinea, van Verordening (EU) nr. 1151/2012 is bepaald dat, afgezien van de verzoeken van de producenten van het onder de geregistreerde benaming op de markt gebrachte product, de Commissie de registratie van een beschermde geografische aanduiding kan annuleren als de naleving van de voorwaarden van het productdossier niet is gewaarborgd of als er sedert ten minste zeven jaar geen product op de markt is gebracht onder de als beschermde geografische aanduiding geregistreerde naam. (2) De Commissie heeft het verzoek tot annulering van de registratie van de beschermde geografische aanduiding „Jihočeská Niva” onderzocht, dat Slowakije op 20 september 2013 heeft toegestuurd en dat de Commissie op 27 september 2013 heeft ontvangen. (3) Dit annuleringsverzoek valt onder geen van de twee gevallen die in artikel 54, lid 1, eerste alinea, van Verordening (EU) nr. 1151/2012 zijn vermeld, en voldoet dus niet aan de in dat artikel vastgestelde voorwaarden. (4) In het licht van deze gegevens moet het door Slowakije toegestuurde verzoek tot annulering van de beschermde geografische aanduiding „Jihočeská Niva” worden afgewezen. (5) De in dit besluit vervatte maatregel is in overeenstemming met het advies van het Comité kwaliteitsbeleid inzake landbouwproducten, HEEFT HET VOLGENDE BESLUIT VASTGESTELD: Artikel 1 Het verzoek tot annulering van de beschermde geografische aanduiding „Jihočeská Niva” wordt afgewezen. Artikel 2 Dit besluit is gericht tot de Slowaakse Republiek. Gedaan te Brussel, 17 november 2014. Voor de Commissie Phil HOGAN Lid van de Commissie ( 1 ) PB L 343 van 14.12.2012, blz. 1 .",
  "source": "EUR LEX"
}