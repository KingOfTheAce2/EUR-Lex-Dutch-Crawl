{
  "url": "http://www.w3.org/1999/xhtml\">",
  "content": "L_2006313NL.01001501.xml 14.11.2006 NL Publicatieblad van de Europese Unie L 313/15 GEMEENSCHAPPELIJK OPTREDEN 2006/773/GBVB VAN DE RAAD van 13 november 2006 tot wijziging en verlenging van Gemeenschappelijk Optreden 2005/889/GBVB tot instelling van een missie van de Europese Unie voor bijstandverlening inzake grensbeheer aan de grensovergang bij Rafah (EU BAM Rafah) DE RAAD VAN DE EUROPESE UNIE, Gelet op het Verdrag betreffende de Europese Unie, en met name op artikel 14, Overwegende hetgeen volgt: (1) De Raad heeft op 25 november 2005 Gemeenschappelijk Optreden 2005/889/GBVB tot instelling van een missie van de Europese Unie voor bijstandverlening inzake grensbeheer aan de grensovergang bij Rafah (EU BAM Rafah) ( 1 ) aangenomen voor een periode van twaalf maanden. (2) In de tussen de Israëlische regering en de Palestijnse autoriteit overeengekomen regeling is bepaald dat het oorspronkelijke mandaat van de missie van twaalf maanden met nog eens zes maanden kan worden verlengd, tenzij alle partijen overeenkomen de missie te beëindigen. (3) De Raad heeft op 15 september 2006 herhaald dat hij nog steeds achter de EU BAM-Rafah staat. (4) Zowel van Palestijnse als van Israëlische zijde is ingestemd met de verlenging van EU BAM-Rafah, overeenkomstig artikel V van de overeengekomen regeling inzake de missie van de Europese Unie voor bijstandsverlening inzake grensbeheer aan de grensovergang bij Rafah aan de grens tussen Gaza en Egypte. (5) Gemeenschappelijk Optreden 2005/889/GBVB moet dienovereenkomstig worden gewijzigd, HEEFT HET VOLGENDE GEMEENSCHAPPELIJK OPTREDEN VASTGESTELD: Artikel 1 Gemeenschappelijk Optreden 2005/889/GBVB wordt als volgt gewijzigd: 1) Artikel 3 wordt geschrapt; 2) Aan artikel 13, lid 1, wordt vervangen door: „1.   Het financiële referentiebedrag bestemd voor de uitgaven van de missie bedraagt EUR 1 696 659 voor 2005 en 5 903 341 voor de periode van 1 januari 2006 tot 24 mei 2007.”; 3) In artikel 16 wordt de tweede alinea vervangen door: „Het verstrijkt op 24 mei 2007.”; 4) Artikel 17 wordt vervangen door: „Artikel 17 Dit gemeenschappelijk optreden wordt uiterlijk op 31 maart 2007 geëvalueerd.”. Artikel 2 Dit gemeenschappelijk optreden treedt in werking op de dag waarop het wordt aangenomen. Artikel 3 Dit gemeenschappelijk optreden wordt bekendgemaakt in het Publicatieblad van de Europese Unie . Gedaan te Brussel, 13 november 2006. Voor de Raad De voorzitter E. TUOMIOJA ( 1 ) PB L 327 van 14.12.2005, blz. 28 (Rectificatie van PB L 5 van 10.1.2006, blz. 20 ).",
  "source": "EUR LEX"
}