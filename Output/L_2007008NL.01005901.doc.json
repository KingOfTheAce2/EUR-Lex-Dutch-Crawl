{
  "url": "http://www.w3.org/1999/xhtml\">",
  "content": "L_2007008NL.01005901.xml 13.1.2007 NL Publicatieblad van de Europese Unie L 8/59 BESCHIKKING VAN DE COMMISSIE van 22 december 2006 tot vaststelling van overgangsmaatregelen voor het in de handel brengen van bepaalde producten van dierlijke oorsprong, verkregen in Bulgarije en Roemenië (Kennisgeving geschied onder nummer C(2006) 7028) (Voor de EER relevante tekst) (2007/30/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op het Verdrag betreffende de toetreding van Bulgarije en Roemenië ( 1 ) , en met name op artikel 4, lid 3, Gelet op de Akte van toetreding van Bulgarije en Roemenië ( 2 ) , en met name op artikel 42, Overwegende hetgeen volgt: (1) Met ingang van 1 januari 2007 moeten producten van dierlijke oorsprong, verkregen in Bulgarije en Roemenië (hierna „de nieuwe lidstaten” genoemd), in de handel worden gebracht in overeenstemming met de desbetreffende communautaire voorschriften, met name wat betreft de structuur van en de hygiëne in de inrichtingen en de controle en het aanbrengen van keurmerken op de producten. (2) Die producten moeten met name voldoen aan de voorschriften van Verordening (EG) nr. 852/2004 van het Europees Parlement en de Raad van 29 april 2004 inzake levensmiddelenhygiëne ( 3 ) en Verordening (EG) nr. 853/2004 van het Europees Parlement en de Raad van 29 april 2004 houdende vaststelling van specifieke hygiënevoorschriften voor levensmiddelen van dierlijke oorsprong ( 4 ) . (3) Vóór 1 januari 2007 in Bulgarije of Roemenië verkregen producten van dierlijke oorsprong kunnen na die datum nog in voorraad zijn. Wellicht zijn die producten echter niet volledig in overeenstemming met de veterinaire voorschriften van de Gemeenschap. (4) Ter vergemakkelijking van de overgang van de huidige regeling in Bulgarije en Roemenië naar de regeling die voortvloeit uit de toepassing van de communautaire veterinaire wetgeving moeten er overgangsmaatregelen worden vastgesteld voor het in de handel brengen van die producten. (5) Bij die maatregelen moet rekening worden gehouden met de oorsprong van die producten van dierlijke oorsprong en met de voorraden verpakkings-, eindverpakkings- en etiketteringsmateriaal waarop keurmerken zijn voorgedrukt. (6) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Deze beschikking is van toepassing op producten van dierlijke oorsprong die: a) onder Verordening (EG) nr. 853/2004 vallen, en b) uiterlijk op 31 december 2006 verkregen zijn in inrichtingen in Bulgarije en Roemenië. Artikel 2 1.   Van 1 januari tot en met 31 december 2007 mogen de in artikel 1 bedoelde producten in de nieuwe lidstaat van oorsprong in de handel worden gebracht, mits zij voorzien zijn van het nationale keurmerk dat in die nieuwe lidstaat vóór 1 januari 2007 was voorgeschreven voor producten van dierlijke oorsprong die geschikt zijn voor menselijke consumptie. 2.   De lidstaten zorgen er overeenkomstig Richtlijn 89/662/EEG van de Raad ( 5 ) , en met name artikel 3 daarvan, voor dat de in lid 1 bedoelde producten niet tussen de lidstaten worden verhandeld. Artikel 3 In afwijking van artikel 2, lid 1, staan de lidstaten van 1 januari tot en met 31 december 2007 de handel toe in de in artikel 1 bedoelde producten die zijn verkregen in inrichtingen die erkend zijn voor uitvoer naar de Gemeenschap, mits de producten: a) voorzien zijn van het keurmerk voor uitvoer naar de Gemeenschap of het identificatiemerk overeenkomstig artikel 5, lid 1, van Verordening (EG) nr. 853/2004; b) vergezeld gaan van een document overeenkomstig artikel 14 van Verordening (EG) nr. 854/2006 van het Europees Parlement en de Raad ( 6 ) , waarin de bevoegde autoriteit van de nieuwe lidstaten van oorsprong het volgende verklaart: „Vóór 1 januari 2007 geproduceerd overeenkomstig Beschikking 2007/30/EG van de Commissie”. Artikel 4 Voorraden verpakkings- en eindverpakkingsmateriaal en etiketten, voorbedrukt met het keurmerk dat vóór 1 januari 2007 in de nieuwe lidstaat van oorsprong was voorgeschreven voor producten van dierlijke oorsprong die geschikt zijn voor menselijke consumptie, mogen tot en met 31 december 2007 worden gebruikt voor het in de handel brengen op de binnenlandse markt overeenkomstig artikel 2. Artikel 5 Deze beschikking is van toepassing onder voorbehoud en vanaf de datum van inwerkingtreding van het Verdrag betreffende de toetreding van Bulgarije en Roemenië. Artikel 6 Deze beschikking is gericht tot de lidstaten. Gedaan te Brussel, 22 december 2006. Voor de Commissie Markos KYPRIANOU Lid van de Commissie ( 1 ) PB L 157 van 21.6.2005, blz. 11 . ( 2 ) PB L 157 van 21.6.2005, blz. 203 . ( 3 ) PB L 139 van 30.4.2004, blz. 1 ; rectificatie in PB L 226 van 25.6.2004, blz. 3 . ( 4 ) PB L 139 van 30.4.2004, blz. 55 ; rectificatie in PB L 226 van 25.6.2004, blz. 22 . Verordening laatstelijk gewijzigd bij Verordening (EG) nr. 1662/2006 van de Commissie ( PB L 320 van 18.11.2006, blz. 1 ). ( 5 ) PB L 395 van 30.12.1989, blz. 13 . Richtlijn laatstelijk gewijzigd bij Richtlijn 2004/41/EG ( PB L 157 van 30.4.2004, blz. 33 ). ( 6 ) PB L 139 van 30.4.2004, blz. 206 ; rectificatie in PB L 226 van 25.6.2004, blz. 83 .",
  "source": "EUR LEX"
}