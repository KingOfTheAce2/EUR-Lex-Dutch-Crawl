{
  "url": "http://www.w3.org/1999/xhtml\">",
  "content": "L_2022100NL.01001001.xml 28.3.2022 NL Publicatieblad van de Europese Unie L 100/10 UITVOERINGSVERORDENING (EU) 2022/490 VAN DE COMMISSIE van 25 maart 2022 tot wijziging van Uitvoeringsverordening (EU) 2018/2019 wat betreft bepaalde uit Turkije afkomstige voor opplant bestemde planten van de soorten Juglans regia L., Nerium oleander L. en Robinia pseudoacacia L. en tot wijziging van Uitvoeringsverordening (EU) 2020/1213 wat betreft de fytosanitaire maatregelen voor het binnenbrengen van die voor opplant bestemde planten op het grondgebied van de Unie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( 1 ) , en met name artikel 42, lid 4, derde alinea, Overwegende hetgeen volgt: (1) Uitvoeringsverordening (EU) 2018/2019 van de Commissie ( 2 ) bevat een lijst van planten, plantaardige producten en andere materialen met een hoog risico, die op basis van een voorlopige beoordeling is vastgesteld. (2) Uitvoeringsverordening (EU) 2018/2018 van de Commissie ( 3 ) bevat specifieke regels voor de procedure die moet worden gevolgd bij de uitvoering van de in artikel 42, lid 4, van Verordening (EU) 2016/2031 bedoelde risicobeoordeling van planten, plantaardige producten of andere materialen met een hoog risico. (3) Op basis van een voorlopige risicobeoordeling zijn 34 geslachten en één soort van voor opplant bestemde planten, afkomstig uit alle derde landen, waaronder de geslachten Juglans L., Nerium L. en Robinia L., als planten met een hoog risico opgenomen in de bijlage bij Uitvoeringsverordening (EU) 2018/2019. (4) In Verordening (EU) 2016/2031 is bepaald dat wanneer een risicobeoordeling uitwijst dat een plant, plantaardig product of ander materiaal die/dat afkomstig is uit een derde land, een groep derde landen of een specifiek gebied binnen een derde land, een onaanvaardbaar risico op plaagorganismen oplevert maar dit risico door toepassing van bepaalde maatregelen tot een aanvaardbaar niveau kan worden teruggebracht, de Commissie die plant, dat plantaardig product of dat andere materiaal uit de in de bijlage bij Uitvoeringsverordening (EU) 2018/2019 vastgestelde lijst moet schrappen en aan de in artikel 41, lid 2, van Verordening (EU) 2016/2031 bedoelde lijst moet toevoegen. (5) Die lijst is vastgesteld bij Uitvoeringsverordening (EU) 2020/1213 van de Commissie ( 4 ) . (6) Op 9 augustus 2019 heeft Turkije bij de Commissie een verzoek ingediend voor uitvoer naar de Unie van twee jaar oude geënte voor opplant bestemde planten van Juglans regia L. met naakte wortels, zonder blad en met een maximale diameter van 2 cm aan de voet van de stam. Bij dat verzoek was het desbetreffende technische dossier gevoegd. (7) Op 19 mei 2021 heeft de Europese Autoriteit voor voedselveiligheid (EFSA) een wetenschappelijk advies uitgebracht over de risicobeoordeling van het handelsartikel voor uit Turkije afkomstige voor opplant bestemde planten van Juglans regia L. ( 5 ) . De EFSA heeft Anoplophora chinensis , Euzophera semifuneralis , Garella musculana , Lasiodiplodia pseudotheobromae en Lopholeucaspis japonica geïdentificeerd als plaagorganismen die relevant zijn voor die voor opplant bestemde planten, de in het dossier beschreven risicobeperkingsmaatregelen voor die plaagorganismen geëvalueerd en beoordeeld hoe waarschijnlijk het is dat die planten vrij zijn van die plaagorganismen. (8) Op 27 november 2019 heeft Turkije bij de Commissie een verzoek ingediend voor uitvoer naar de Unie van één tot vier jaar oude voor opplant bestemde planten met groeimedium van Nerium oleander L. Bij dat verzoek was het desbetreffende technische dossier gevoegd. (9) Op 25 maart 2021 heeft de EFSA een wetenschappelijk advies uitgebracht over de risicobeoordeling van het handelsartikel voor uit Turkije afkomstige voor opplant bestemde planten van Nerium oleander L. ( 6 ) . De EFSA heeft Phenacoccus solenopsis geïdentificeerd als plaagorganisme dat relevant is voor die voor opplant bestemde planten, de in het dossier beschreven risicobeperkingsmaatregelen voor dat plaagorganisme geëvalueerd en beoordeeld hoe waarschijnlijk het is dat die planten vrij zijn van dat plaagorganisme. (10) Op 27 november 2019 heeft Turkije bij de Commissie een verzoek ingediend voor uitvoer naar de Unie van drie tot zeven jaar oude voor opplant bestemde planten met naakte wortels en planten in groeimedium van Robinia pseudoacacia L. Bij dat verzoek was het desbetreffende technische dossier gevoegd. (11) Op 25 maart 2021 heeft de EFSA een wetenschappelijk advies uitgebracht over de risicobeoordeling van het handelsartikel voor uit Turkije afkomstige planten van de soort Robinia pseudoacacia L. ( 7 ) . De EFSA heeft Anoplophora chinensis , Lopholeucapsis japonica , en Pochazia shantungensis geïdentificeerd als plaagorganismen die relevant zijn voor die voor opplant bestemde planten, de in het dossier beschreven risicobeperkingsmaatregelen voor die plaagorganismen geëvalueerd en beoordeeld hoe waarschijnlijk het is dat die planten vrij zijn van die plaagorganismen. (12) Op basis van die adviezen moeten de nodige maatregelen om het risico op die plaagorganismen aan te pakken als fytosanitaire invoervoorschriften worden vastgesteld om het fytosanitaire risico dat uit het binnenbrengen in de Unie van de nader omschreven planten voortvloeit tot een aanvaardbaar niveau terug te brengen. (13) Daarom moeten de volgende planten uit de bijlage bij Uitvoeringsverordening (EU) 2018/2019 worden geschrapt: uit Turkije afkomstige tot twee jaar oude voor opplant bestemde planten van Juglans regia L. met naakte wortels, zonder blad en met een maximale diameter van 2 cm aan de voet van de stam, uit Turkije afkomstige tot vier jaar oude voor opplant bestemde planten van Nerium oleander L. en uit Turkije afkomstige tot zeven jaar oude voor opplant bestemde planten van Robinia pseudoacacia L. met een maximale diameter van 25 cm. Die voor opplant bestemde planten moeten aan de bijlage bij Uitvoeringsverordening (EU) 2020/1213 worden toegevoegd en in voorkomend geval moeten de nodige fytosanitaire invoermaatregelen daarin worden vastgesteld. (14) Gezien de onzekerheden in die dossiers die door de EFSA zijn vastgesteld, wordt de toepassing van de door Turkije in het dossier beschreven maatregelen op zichzelf onvoldoende geacht om het risico van het binnenbrengen van de nader omschreven planten op het grondgebied de Unie tot een aanvaardbaar niveau terug te brengen. Om het fytosanitaire risico tot een dergelijk niveau te beperken, moet in aanvulling op de maatregelen die Turkije reeds in het dossier heeft voorgesteld, worden verplicht dat die planten zijn geteeld op plaagorganismevrije productielocaties. (15) Anoplophora chinensis en Lopholeucaspis japonica zijn opgenomen in de lijst van EU-quarantaineorganismen in bijlage II bij Uitvoeringsverordening (EU) 2019/2072 van de Commissie ( 8 ) . Euzophera semifuneralis , Garella musculana , Lasiodiplodia pseudotheobromae , Phenacoccus solenopsis en Pochazia shantungensis zijn nog niet in die lijst opgenomen, maar kunnen voldoen aan de voorwaarden om te worden opgenomen zodra een volledige risicobeoordeling is uitgevoerd. (16) Overeenkomstig artikel 42, lid 5, van Verordening (EU) 2016/2031 wordt de risicobeoordeling binnen een redelijke termijn uitgevoerd. Echter zijn gezien de vraag naar invoer van dergelijke handelsartikelen, totdat de risicobeoordeling is voltooid tijdelijke fytosanitaire maatregelen noodzakelijk en passend met betrekking tot Euzophera semifuneralis , Garella musculana , Lasiodiplodia pseudotheobromae , Phenacoccus solenopsis en Pochazia shantungensis . (17) Om te voldoen aan de verplichtingen die uit de Overeenkomst inzake sanitaire en fytosanitaire maatregelen van de Wereldhandelsorganisatie ( 9 ) voortvloeien, moet de invoer van die handelsartikelen in de Unie zo snel mogelijk hervat worden. Deze verordening moet dan ook in werking treden op de derde dag na die van de bekendmaking ervan in het Publicatieblad van de Europese Unie . (18) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Wijziging van Uitvoeringsverordening (EU) 2018/2019 De bijlage bij Uitvoeringsverordening (EU) 2018/2019 wordt gewijzigd overeenkomstig bijlage I bij deze verordening. Artikel 2 Wijziging van Uitvoeringsverordening (EU) 2020/1213 De bijlage bij Uitvoeringsverordening (EU) 2020/1213 wordt gewijzigd overeenkomstig bijlage II bij deze verordening. Artikel 3 Inwerkingtreding Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 maart 2022. Voor de Commissie De voorzitter Ursula VON DER LEYEN ( 1 ) PB L 317 van 23.11.2016, blz. 4 . ( 2 ) Uitvoeringsverordening (EU) 2018/2019 van de Commissie van 18 december 2018 tot vaststelling van een voorlopige lijst van planten, plantaardige producten of andere materialen met een hoog risico in de zin van artikel 42 van Verordening (EU) 2016/2031 en een lijst van planten waarvoor geen fytosanitair certificaat is vereist voor het binnenbrengen in de Unie in de zin van artikel 73 van die verordening ( PB L 323 van 19.12.2018, blz. 10 ). ( 3 ) Uitvoeringsverordening (EU) 2018/2018 van de Commissie van 18 december 2018 tot vaststelling van specifieke regels voor de te volgen procedure bij de uitvoering van de risicobeoordeling van planten, plantaardige producten of andere materialen met een hoog risico in de zin van artikel 42, lid 1, van Verordening (EU) 2016/2031 van het Europees Parlement en de Raad ( PB L 323 van 19.12.2018, blz. 7 ). ( 4 ) Uitvoeringsverordening (EU) 2020/1213 van de Commissie van 21 augustus 2020 betreffende de fytosanitaire maatregelen voor het binnenbrengen in de Unie van bepaalde planten, plantaardige producten en andere materialen die uit de bijlage bij Uitvoeringsverordening (EU) 2018/2019 zijn geschrapt ( PB L 275 van 24.8.2020, blz. 5 ). ( 5 ) EFSA PLH Panel (EFSA-panel voor de gezondheid van gewassen), Scientific Opinion on the commodity risk assessment of Juglans regia plants from Turkey. EFSA Journal 2021;19(6):6665, 99 blz. https://doi.org/10.2903/j.efsa.2021.6665 ( 6 ) EFSA PLH Panel, Scientific Opinion on the commodity risk assessment of Nerium oleander plants from Turkey. EFSA Journal 2021;19(5):6569, 34 blz. https://doi.org/10.2903/j.efsa.2021.6569 ( 7 ) EFSA PLH Panel, Scientific Opinion on the commodity risk assessment of Robinia pseudoacacia plants from Turkey. EFSA Journal 2021;19(5):6568, 54 blz. https://doi.org/10.2903/j.efsa.2021.6568 ( 8 ) Uitvoeringsverordening (EU) 2019/2072 van de Commissie van 28 november 2019 tot vaststelling van eenvormige voorwaarden voor de uitvoering van Verordening (EU) 2016/2031 van het Europees Parlement en de Raad, wat betreft beschermende maatregelen tegen plaagorganismen bij planten, en tot intrekking van Verordening (EG) nr. 690/2008 van de Commissie en tot wijziging van Uitvoeringsverordening (EU) 2018/2019 van de Commissie ( PB L 319 van 10.12.2019, blz. 1 ). ( 9 ) De Overeenkomst inzake sanitaire en fytosanitaire maatregelen van de Wereldhandelsorganisatie (goedgekeurd op 15 april 1994, in werking getreden op 1 januari 1995), 1867 UNTS 493 (SPS-overeenkomst). BIJLAGE I In de bijlage bij Uitvoeringsverordening (EU) 2018/2019 wordt in punt 1, in de tabel, de tweede kolom (“Omschrijving”) als volgt gewijzigd: 1) De vermelding voor “ Juglans L.” wordt vervangen door: “ Juglans L., met uitzondering van uit Turkije afkomstige tot twee jaar oude voor opplant bestemde planten van de soort Juglans regia L. met naakte wortels, zonder blad en met een maximale diameter van 2 cm aan de voet van de stam”. 2) De vermelding voor “ Nerium L.” wordt vervangen door: “ Nerium L., met uitzondering van uit Turkije afkomstige tot vier jaar oude voor opplant bestemde planten van Nerium oleander L.”. 3) De vermelding voor “ Robinia L., met uitzondering van uit Israël afkomstige geënte voor opplant bestemde planten met naakte wortels in rusttoestand met een maximale diameter van 2,5 cm van de soort Robinia pseudoacacia L.” wordt vervangen door: “ Robinia L., met uitzondering van uit Israël afkomstige geënte voor opplant bestemde planten met naakte wortels in rusttoestand met een maximale diameter van 2,5 cm van de soort Robinia pseudoacacia L. en met uitzondering van uit Turkije afkomstige tot zeven jaar oude voor opplant bestemde planten met een maximale diameter van 25 cm van de soort Robinia pseudoacacia L.”. BIJLAGE II De bijlage bij Uitvoeringsverordening (EU) 2020/1213 wordt als volgt gewijzigd: 1) De volgende vermeldingen worden ingevoegd na de vermelding voor “ Jasminum polyanthum Franchet, stekken zonder wortels van voor opplant bestemde planten” Planten, plantaardige producten en andere materialen GN-code Derde landen van oorsprong Maatregelen “ Juglans regia L., tot twee jaar oude voor opplant bestemde planten met naakte wortels, zonder blad en met een maximale diameter van 2 cm aan de voet van de stam ex 0602 20 20 Turkije a) Een officiële verklaring dat: i) de planten vrij zijn van Euzophera semifuneralis , Garella musculana en Lasiodiplodia pseudotheobromae ; ii) de productielocatie sinds het begin van de volledige productiecyclus tijdens officiële inspecties die op gepaste tijdstippen plaatsvinden, vrij van Euzophera semifuneralis , Garella musculana en Lasiodiplodia pseudotheobromae is bevonden; iii) er een systeem is opgezet om het ent- en snoeigereedschap vóór het op de productielocatie wordt gebracht, te desinfecteren zodat het vrij is van Lasiodiplodia pseudotheobromae en dat de geënte of gesnoeide planten een gepaste behandeling hebben ondergaan om te voorkomen dat Lasiodiplodia pseudotheobromae via de snoeisneden binnenkomt, en iv) zendingen van de planten onmiddellijk vóór de uitvoer zijn onderworpen aan een officiële inspectie op de aanwezigheid van Euzophera semifuneralis en Garella musculana , met name in de stammen en takken van de planten, waarbij het monster zodanig groot was dat het ten minste de detectie van een besmettingsniveau van 1 % met een betrouwbaarheidsniveau van 99 % mogelijk maakt, en aan een officiële inspectie op de aanwezigheid van Lasiodiplodia pseudotheobromae waarbij de planten steekproefsgewijs zijn bemonsterd en getest. b) In de fytosanitaire certificaten voor die planten wordt onder de rubriek “aanvullende verklaring” het volgende vermeld: i) de volgende verklaring: “De zending voldoet aan Uitvoeringsverordening (EU) 2020/1213.”; ii) de gegevens van de geregistreerde productielocaties.” “ Nerium oleander L., tot vier jaar oude voor opplant bestemde planten. ex 0602 90 45 ex 0602 90 46 ex 0602 90 47 ex 0602 90 70 ex 0602 90 91 Turkije a) Een officiële verklaring dat: i) de planten vrij zijn van Phenacoccus solenopsis ; ii) de productielocatie sinds het begin van de productiecyclus van de planten tijdens officiële inspecties die op gepaste tijdstippen plaatsvinden, vrij van Phenacoccus solenopsis is bevonden, en iii) de zendingen planten onmiddellijk vóór de uitvoer officieel zijn geïnspecteerd op de aanwezigheid van Phenacoccus solenopsis , waarbij het monster zodanig groot was dat het ten minste de detectie van een besmettingsniveau van 1 % met een betrouwbaarheidsniveau van 99 % mogelijk maakt. b) Op de fytosanitaire certificaten voor die planten wordt onder de rubriek “aanvullende verklaring” het volgende vermeld: de volgende verklaring: i) “De zending voldoet aan Uitvoeringsverordening (EU) 2020/1213.”; ii) de gegevens van de geregistreerde productielocaties.” 2) De volgende vermelding wordt ingevoegd na de vermelding voor “ Robinia pseudoacacia , geënte voor opplant bestemde planten met naakte wortels in rusttoestand met een maximale diameter van 2,5 cm” Planten, plantaardige producten en andere materialen GN-code Derde landen van oorsprong Maatregelen “ Robinia pseudoacacia L., tot zeven jaar oude voor opplant bestemde planten met een maximale diameter van 25 cm. ex 0602 90 41 ex 0602 90 45 ex 0602 90 46 ex 0602 90 48 Turkije a) Een officiële verklaring dat: i) de planten vrij zijn van Pochazia shantungensis ; ii) de productielocatie sinds het begin van de productiecyclus van de planten tijdens officiële inspecties die op gepaste tijdstippen plaatsvinden, vrij van Pochazia shantungensis is bevonden, en iii) de zendingen planten onmiddellijk vóór de uitvoer officieel zijn geïnspecteerd op de aanwezigheid van Pochazia shantungensis , waarbij het monster zodanig groot was dat het ten minste de detectie van een besmettingsniveau van 1 % met een betrouwbaarheidsniveau van 99 % mogelijk maakt. b) Op de fytosanitaire certificaten voor die planten wordt onder de rubriek “aanvullende verklaring” het volgende vermeld: i) de volgende verklaring: “De zending voldoet aan Uitvoeringsverordening (EU) 2020/1213 van de Commissie.”; ii) de gegevens van de geregistreerde productielocaties.”",
  "source": "EUR LEX"
}