{
  "url": "http://www.w3.org/1999/xhtml\">",
  "content": "C_2011374NL.01000101.xml 22.12.2011 NL Publicatieblad van de Europese Unie C 374/1 ADVIES VAN DE COMMISSIE van 21 december 2011 overeenkomstig artikel 37 van het Euratom-Verdrag betreffende het plan voor de lozing van radioactieve afvalstoffen van de EPR-reactor (eenheid 3) van Penly in Frankrijk (Alleen de Franse tekst is authentiek) 2011/C 374/01 De hieronder gegeven evaluatie is uitgevoerd overeenkomstig het bepaalde in het Euratom-Verdrag, ongeacht eventuele aanvullende evaluaties die moeten worden uitgevoerd overeenkomstig het Verdrag betreffende de werking van de Europese Unie en de verplichtingen die daaruit en uit de daarvan afgeleide wetgeving voortvloeien. Op 15 april 2011 heeft de Europese Commissie overeenkomstig artikel 37 van het Euratom-Verdrag van de Franse regering algemene gegevens ontvangen betreffende het plan voor de lozing van radioactieve afvalstoffen van de EPR-reactor (eenheid 3) van Penly in Frankrijk. Op basis van deze algemene gegevens en de aanvullende informatie, door de Franse vertegenwoordigers verstrekt op de vergadering van de groep van deskundigen van 28-29 september 2011, brengt de Commissie het volgende advies uit: 1. de afstanden tussen de desbetreffende locatie en de dichtstbijgelegen lidstaten bedraagt 106 km voor het Verenigd Koninkrijk en 139 km voor België; 2. onder normale bedrijfsomstandigheden veroorzaakt de lozing van gasvormige en vloeibare effluenten voor inwoners van andere lidstaten geen voor de volksgezondheid significante blootstelling aan straling; 3. vaste radioactieve afvalstoffen worden tijdelijk op de locatie opgeslagen alvorens te worden overgebracht naar opslagfaciliteiten waarvoor door de Franse regering vergunning is verleend. Verbruikte splijtstofelementen worden tijdelijk op de locatie opgeslagen in afwachting van hun vervoer naar de opwerkingsfabriek in La Hague; 4. in het geval van een niet-geplande lozing van radioactieve effluenten ten gevolge van een ongeval van het type en de omvang als bedoeld in de algemene gegevens, resulteren de in een andere lidstaat ontvangen stralingsdoses naar verwachting niet in schadelijke effecten voor de volksgezondheid. Concluderend is de Commissie van mening dat de uitvoering van het plan voor de lozing van radioactieve afvalstoffen, in welke vorm ook, van de EPR-reactor (eenheid 3) van Penly in Frankrijk, zowel bij normale bedrijfsvoering als bij een ongeval van het type en de omvang als bedoeld in de algemene gegevens, niet het risico doet ontstaan van radioactieve besmetting van het water, de bodem of het luchtruim van een andere lidstaat. Gedaan te Brussel, 21 december 2011. Voor de Commissie Günther OETTINGER Lid van de Commissie",
  "source": "EUR LEX"
}