{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002R0490:NL:HTML\">",
  "content": "EUR-Lex - 32002R0490 - NL Avis juridique important | 32002R0490 Verordening (EG, EGKS, Euratom) nr. 490/2002 van de Raad van 18 maart 2002 houdende wĳziging van de regeling welke van toepassing is op de andere personeelsleden van deze Gemeenschappen wat betreft de duur van overeenkomsten van hulpfunctionarissen Publicatieblad Nr. L 077 van 20/03/2002 blz. 0001 - 0001 Verordening (EG, EGKS, Euratom) nr. 490/2002 van de Raad van 18 maart 2002 houdende wijziging van de regeling welke van toepassing is op de andere personeelsleden van deze Gemeenschappen wat betreft de duur van overeenkomsten van hulpfunctionarissen DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 283, Gelet op de regeling welke van toepassing is op de andere personeelsleden van de Europese Gemeenschappen, vastgesteld bij Verordening (EEG, Euratom, EGKS) nr. 259/68(1), en met name op artikel 52 van die regeling, Gezien het voorstel van de Commissie, ingediend na raadpleging van het Comité voor het statuut, Gezien het advies van het Europees Parlement(2), Gezien het advies van het Hof van Justitie(3), Gezien het advies van de Rekenkamer(4), Overwegende hetgeen volgt: (1) Bij alle instellingen vormt de aanstelling van hulpfunctionarissen een onmisbaar instrument waarmee snel over personele middelen kan worden beschikt, vooral ter vervanging van ambtenaren en tijdelijke personeelsleden die tijdelijk niet in staat zijn hun werkzaamheden te verrichten (artikel 3, onder b), van de regeling voor andere personeelsleden). Hulpfunctionarissen kunnen ook specifieke taken van korte duur verrichten volgens de hoge normen die in het statuut zijn vastgesteld. Zij vullen het bestand van vaste ambtenaren aan op sterk gespecialiseerde gebieden waar de benodigde deskundigheid niet anderszins beschikbaar is. (2) De mogelijkheid de duur van een overeenkomst met een hulpfunctionaris te verlengen, is een nuttige vorm van soepelheid bij de aanwending van de personele middelen van de instellingen. (3) Het is gerechtvaardigd de mogelijkheid te openen om een overeenkomst met een hulpfunctionaris langer dan één jaar te laten duren zodat de instellingen erop zullen kunnen inspelen als het belang van de dienst een enigermate continue dienstverlening vereist, en/of volledig van de kwalificaties en opleiding van het betrokken personeelslid zullen kunnen profiteren. (4) Daarom moet in artikel 52 van de regeling voor andere personeelsleden van de Europese Gemeenschappen een wijziging worden aangebracht waardoor de maximumduur van overeenkomsten met hulpfunctionarissen wordt verlengd tot drie jaar, HEEFT DE VOLGENDE VERORDENING VASTGESTELD: Artikel 1 Artikel 52, onder b), van de regeling welke van toepassing is op de andere personeelsleden van de Europese Gemeenschappen wordt vervangen door: \"b) drie jaar in alle overige gevallen.\". Artikel 2 Deze verordening treedt in werking op de dag van haar bekendmaking in het Publicatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 maart 2002. Voor de Raad De voorzitter M. Arias Cañete (1) PB L 56 van 4.3.1968, blz. 1. Verordening laatstelijk gewijzigd bij Verordening (EG, EGKS, Euratom) nr. 2581/2001 (PB L 345 van 29.12.2001, blz. 1). (2) Advies uitgebracht op 5 februari 2002 (nog niet verschenen in het Publicatieblad). (3) Advies uitgebracht op 11 juli 2001 (nog niet verschenen in het Publicatiebad). (4) Advies uitgebracht op 19 juli 2001 (nog niet verschenen in het Publicatieblad).",
  "source": "EUR LEX"
}