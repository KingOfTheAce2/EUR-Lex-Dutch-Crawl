{
  "url": "http://www.w3.org/1999/xhtml\">",
  "content": "L_2014004NL.01000101.xml 9.1.2014 NL Publicatieblad van de Europese Unie L 4/1 BESLUIT VAN DE RAAD van 16 december 2013 betreffende de ondertekening, namens de Europese Unie, en de voorlopige toepassing van het Protocol tot vaststelling van de vangstmogelijkheden en de financiële tegenprestatie waarin is voorzien bij de Partnerschapsovereenkomst inzake visserij tussen de Europese Unie en de Republiek der Seychellen (2014/5/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, in samenhang met artikel 218, lid 5, Gezien het voorstel van de Europese Commissie, Overwegende hetgeen volgt: (1) Op 5 oktober 2006 heeft de Raad de Partnerschapsovereenkomst inzake visserij tussen de Europese Gemeenschap en de Republiek der Seychellen ( 1 ) (de „overeenkomst”) goedgekeurd door middel van Verordening (EG) nr. 1562/2006 ( 2 ) . (2) De vangstmogelijkheden en de financiële tegenprestatie waarin was voorzien bij de overeenkomst waren vastgesteld in een protocol ( 3 ) . Het meest recente protocol verstrijkt op 17 januari 2014. (3) De Raad heeft de Commissie gemachtigd, namens de Unie, met de Republiek der Seychellen onderhandelingen te voeren over een nieuw protocol tot vaststelling van de vangstmogelijkheden en de financiële tegenprestatie waarin is voorzien bij de overeenkomst ( het „nieuwe protocol”). (4) Die onderhandelingen hebben geresulteerd in een nieuw protocol, dat op 10 mei 2013 is geparafeerd. (5) Teneinde een onderbreking in de uitoefening van de visserij door vaartuigen van de Unie te voorkomen, moet het nieuwe protocol met ingang van 18 januari 2014 voorlopig worden toegepast, in afwachting van de voltooiing van de procedures voor de sluiting ervan. (6) Het nieuwe protocol dient te worden ondertekend, HEEFT HET VOLGENDE BESLUIT VASTGESTELD: Artikel 1 Er wordt machtiging verleend voor de ondertekening, namens de Unie, van het Protocol tot vaststelling van de vangstmogelijkheden en de financiële tegenprestatie waarin is voorzien bij de Partnerschapsovereenkomst inzake visserij tussen de Europese Unie en de Republiek der Seychellen („het protocol”), onder voorbehoud van de sluiting van dit protocol. De tekst van het protocol is aan dit besluit gehecht. Artikel 2 De voorzitter van de Raad wordt hierbij gemachtigd de persoon (personen) aan te wijzen die bevoegd is (zijn), namens de Unie, het protocol te ondertekenen. Artikel 3 Het protocol wordt met ingang van 18 januari 2014 voorlopig toegepast, in afwachting van de voltooiing van de procedures voor de sluiting ervan. Artikel 4 Dit besluit treedt in werking op de dag waarop het wordt vastgesteld. Gedaan te Brussel, 16 december 2013. Voor de Raad De voorzitter V. JUKNA ( 1 ) PB L 290 van 20.10.2006, blz. 2 . ( 2 ) Verordening (EG) nr. 1562/2006 van de Raad van 5 oktober 2006 betreffende de sluiting van een Partnerschapsovereenkomst inzake visserij tussen de Europese Gemeenschap en de Republiek der Seychellen ( PB L 290 van 20.10.2006, blz. 1 ). ( 3 ) PB L 345 van 30.12.2010, blz. 3 .",
  "source": "EUR LEX"
}