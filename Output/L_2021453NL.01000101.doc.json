{
  "url": "http://www.w3.org/1999/xhtml\">",
  "content": "L_2021453NL.01000101.xml 17.12.2021 NL Publicatieblad van de Europese Unie L 453/1 GEDELEGEERDE VERORDENING (EU) 2021/2244 VAN DE COMMISSIE van 7 oktober 2021 tot aanvulling van Verordening (EU) 2017/625 van het Europees Parlement en de Raad met specifieke voorschriften inzake officiële controles met betrekking tot bemonsteringsprocedures voor bestrijdingsmiddelenresiduen in levensmiddelen en diervoeders (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 1 ) , en met name artikel 19, lid 2, punt a), Overwegende hetgeen volgt: (1) In Verordening (EU) 2017/625 zijn voorschriften vastgelegd voor officiële controles en andere officiële activiteiten die door de bevoegde autoriteiten van de lidstaten worden uitgevoerd om na te gaan of de wetgeving van de Unie op het gebied van onder andere voedselveiligheid wordt nageleefd in alle stadia van de productie, verwerking en distributie. Die verordening bevat specifieke voorschriften voor officiële controles in verband met stoffen waarvan het gebruik tot gevolg kan hebben dat residuen van die stoffen in levensmiddelen of diervoeders terechtkomen. (2) Bij Verordening (EU) 2017/625 wordt artikel 27, lid 1, van Verordening (EG) nr. 396/2005 van het Europees Parlement en de Raad ( 2 ) geschrapt, maar dat artikel blijft van toepassing tot en met 14 december 2022, tenzij in een gedelegeerde handeling een eerdere datum wordt vastgesteld. Artikel 27, lid 1, bevat specifieke voorschriften voor de uitvoering van officiële controles met betrekking tot bemonsteringsprocedures voor de analyse van bestrijdingsmiddelenresiduen in levensmiddelen en diervoeders. (3) Artikel 19, lid 1, van Verordening (EU) 2017/625 bevat de specifieke voorschriften voor de officiële controles met betrekking tot residuen van relevante stoffen in levensmiddelen en diervoeders die in elk stadium van de productie, verwerking en distributie moeten worden uitgevoerd. (4) Het doel van de controle op bestrijdingsmiddelenresiduen in levensmiddelen en diervoeders is ervoor te zorgen dat de bij Verordening (EG) nr. 396/2005 vastgestelde maximumresidugehalten worden nageleefd, en om de blootstelling van de consument aan bestrijdingsmiddelenresiduen te beoordelen. Dit vereist dat een voldoende aantal voldoende gespreide monsters van levensmiddelen en diervoeders worden genomen om te garanderen dat zij representatief zijn voor de markt. Dit vereist ook dat die monsters moeten worden genomen op het meest geschikte bemonsteringspunt in de voedselketen. (5) Het is dus passend artikel 19, lid 1, van Verordening (EU) 2017/625 aan te vullen door voorschriften vast te stellen voor de uitvoering van officiële controles met betrekking tot de relevante bemonsteringsprocedures voor bestrijdingsmiddelenresiduen in levensmiddelen en diervoeders. (6) Aangezien de voorschriften van artikel 27, lid 1, van Verordening (EG) nr. 396/2005 betreffende officiële controles voor bemonstering met ingang van 15 december 2022 niet langer van toepassing zullen zijn, moet deze verordening met ingang van die datum van toepassing zijn, HEEFT DE VOLGENDE VERORDENING VASTGESTELD: Artikel 1 Met het oog op de in artikel 19, lid 1, van Verordening (EU) 2017/625 bedoelde officiële controles op bestrijdingsmiddelenresiduen neemt elke lidstaat een voldoende aantal voldoende gespreide monsters van levensmiddelen en diervoeders om te garanderen dat de resultaten representatief zijn voor de markt, rekening houdend met de resultaten van eerdere meerjarige nationale controleprogramma’s. De in de eerste alinea bedoelde bemonstering wordt zo dicht bij de plaats van levering uitgevoerd als redelijkerwijs mogelijk is. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 15 december 2022. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 oktober 2021. Voor de Commissie De voorzitter Ursula VON DER LEYEN ( 1 ) PB L 95 van 7.4.2017, blz. 1 . ( 2 ) Verordening (EG) nr. 396/2005 van het Europees Parlement en de Raad van 23 februari 2005 tot vaststelling van maximumgehalten aan bestrijdingsmiddelenresiduen in of op levensmiddelen en diervoeders van plantaardige en dierlijke oorsprong en houdende wijziging van Richtlijn 91/414/EEG van de Raad ( PB L 70 van 16.3.2005, blz. 1 ).",
  "source": "EUR LEX"
}