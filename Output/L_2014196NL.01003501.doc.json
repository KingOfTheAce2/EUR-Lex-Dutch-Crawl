{
  "url": "http://www.w3.org/1999/xhtml\">",
  "content": "L_2014196NL.01003501.xml 3.7.2014 NL Publicatieblad van de Europese Unie L 196/35 BESLUIT VAN DE COMMISSIE van 1 juli 2014 waarbij het Verenigd Koninkrijk wordt gemachtigd om af te wijken van bepaalde gemeenschappelijke regels voor de veiligheid van de luchtvaart op grond van artikel 14, lid 6, van Verordening (EG) nr. 216/2008 van het Europees Parlement en de Raad (Kennisgeving geschied onder nummer C(2014) 4355) (Voor de EER relevante tekst) (2014/426/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 216/2008 van het Europees Parlement en de Raad van 20 februari 2008 tot vaststelling van gemeenschappelijke regels op het gebied van burgerluchtvaart en tot oprichting van een Europees Agentschap voor de veiligheid van de luchtvaart, houdende intrekking van Richtlijn 91/670/EEG, Verordening (EG) nr. 1592/2002 en Richtlijn 2004/36/EG ( 1 ) , en met name artikel 14, lid 7, Overwegende hetgeen volgt: (1) Het Verenigd Koninkrijk heeft gemeld voornemens te zijn een afwijking toe te staan van de gemeenschappelijke regels inzake luchtvaartveiligheid die zijn vastgesteld in Verordening (EU) nr. 1178/2011 van de Commissie ( 2 ) . Overeenkomstig artikel 14, lid 7, van Verordening (EG) nr. 216/2008 heeft de Commissie onderzocht of de voorgestelde afwijking noodzakelijk is en welk beschermingsniveau ze biedt, op basis van de aanbeveling van het Europees Agentschap voor de veiligheid van de luchtvaart („het Agentschap”). (2) De voorgestelde afwijking waarvan het Verenigd Koninkrijk op 2 augustus 2013 kennis heeft gegeven, heeft betrekking op de omzetting van de bestaande nationale bewijzen van bevoegdheid voor piloten van zweefvliegtuigen, zoals beschreven in artikel 4, leden 2 en 3, van Verordening (EU) nr. 1178/2011. Het Verenigd Koninkrijk voerde aan dat de afwijking nodig is om de houder van een niet-statutair kwalificatiedocument van de British Gliding Association (BGA) in staat te stellen te voldoen aan de relevante delen van bijlage I bij Verordening (EU) nr. 1178/2011, overeenkomstig het omzettingsverslag dat in overleg met het Agentschap is opgesteld overeenkomstig artikel 4 van Verordening (EU) nr. 1178/2011. De afwijking zou het Verenigd Koninkrijk in staat stellen om gelijkwaardige LAPL(S)- of SPL-bevoegdheidsbewijzen en instructeurs- en examinatorcertificaten overeenkomstig deel-FCL af te geven aan de houders van dergelijke kwalificatiedocumenten. (3) Het Verenigd Koninkrijk gaf ook argumenten waaruit bleek dat een gelijkwaardig beschermingsniveau zal worden bereikt als de voorgestelde afwijking wordt verleend. Op basis van de aanbeveling van het Agentschap van dinsdag 8 oktober 2013 is de Commissie tot de conclusie gekomen dat de voorgestelde afwijking een beschermingsniveau biedt dat gelijkwaardig is aan dat wat wordt bereikt door toepassing van de gemeenschappelijke regels inzake luchtvaartveiligheid, mits aan bepaalde voorwaarden wordt voldaan. (4) Overeenkomstig artikel 14, lid 7, van Verordening (EG) nr. 216/2008 moet een besluit van de Commissie waarbij een lidstaat toestemming krijgt om een afwijking te verlenen, ter kennis worden gebracht van alle lidstaten, die ook het recht hebben om die afwijking toe te passen. Dit besluit moet dan ook aan alle lidstaten worden gericht. De afwijking en de daaraan verbonden voorwaarden moeten zodanig worden opgesteld dat die maatregel ook kan worden toegepast door andere lidstaten wanneer die zich in dezelfde situatie bevinden, zonder dat de Commissie een aanvullend besluit moet nemen. Het Verenigd Koninkrijk moet dan ook het bovengenoemde omzettingsverslag, dat niet openbaar is, op verzoek ter beschikking stellen van de andere lidstaten. Bovendien moeten de lidstaten, overeenkomstig artikel 15, lid 1, van Verordening (EG) nr. 216/2008, informatie uitwisselen over de afwijkingen die zij toepassen, aangezien de toepassing van de afwijkingen wellicht gevolgen heeft buiten de lidstaten die ze hebben toegestaan. (5) De maatregelen die in dit besluit zijn vervat, zijn in overeenstemming met het advies van het comité van het Europees Agentschap voor de veiligheid van de luchtvaart, HEEFT HET VOLGENDE BESLUIT VASTGESTELD: Artikel 1 Het Verenigd Koninkrijk mag afwijkingen toestaan van artikel 4, leden 2 en 3, van Verordening (EU) nr. 1178/2011 en in plaats daarvan regels toepassen die zijn vastgesteld in deel 1 van de bijlage bij dit besluit, mits de voorwaarden van deel 2 van die bijlage in acht worden genomen. Artikel 2 Alle lidstaten hebben het recht de in artikel 1 bedoelde maatregel toe te passen. Het Verenigd Koninkrijk stelt dit omzettingsverslag, als bedoeld in artikel 4, leden 4 en 5, van Verordening (EU) nr. 1178/2011 op verzoek ter beschikking van de andere lidstaten die deze maatregel willen toepassen. De lidstaten die deze maatregel toepassen, stellen de Commissie, het Agentschap en de nationale luchtvaartautoriteiten daarvan in kennis. Artikel 3 Dit besluit is gericht tot de lidstaten. Gedaan te Brussel, 1 juli 2014. Voor de Commissie Siim KALLAS Vicevoorzitter ( 1 ) PB L 79 van 19.3.2008, blz. 1 . ( 2 ) Verordening (EU) nr. 1178/2011 van de Commissie van 3 november 2011 tot vaststelling van technische eisen en administratieve procedures met betrekking tot de bemanning van burgerluchtvaartuigen, overeenkomstig Verordening (EG) nr. 216/2008 van het Europees Parlement en de Raad ( PB L 311 van 25.11.2011, blz. 1 ). BIJLAGE Afwijking door het Verenigd Koninkrijk van Verordening (EU) nr. 1178/2011 met betrekking tot de omzetting van nationale kwalificaties voor zweefvliegtuigen BESCHRIJVING VAN DE AFWIJKING Het Verenigd Koninkrijk mag, in afwijking van artikel 4, leden 2 en 3, van Verordening (EU) nr. 1178/2011, goedkeuring verlenen voor de omzetting van nationale kwalificaties voor zweefvliegtuigen en van instructeurs- en examinatorkwalificaties die zijn afgegeven door een nationale vereniging of organisatie in een LAPL(S)- of SPL-bevoegdheidsbewijs overeenkomstig deel-FCL en de bijbehorende bevoegdverklaringen en certificaten, mits voldaan wordt aan de in het omzettingsverslag vermelde voorwaarden die hiertoe zijn vastgesteld overeenkomstig artikel 4, leden 4 en 5, van die verordening. VOORWAARDEN VOOR DE TOEPASSING VAN DE AFWIJKING Deze afwijking geldt voor houders van kwalificaties voor zweefvliegtuigen die vóór 8 april 2015 door de British Gliding Association (BGA) zijn afgegeven in overeenstemming met de nationale wetgeving. Hoewel deze kwalificaties niet beschouwd worden als bevoegdheidsbewijzen in de zin van Verordening (EU) nr. 1178/2011, worden zij als zodanig behandeld en worden zij omgezet in deel-FCL-bevoegdheidsbewijzen en -certificaten, overeenkomstig het in deel 1 vermelde omzettingsverslag.",
  "source": "EUR LEX"
}