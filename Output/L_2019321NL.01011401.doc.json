{
  "url": "http://www.w3.org/1999/xhtml\"><!--",
  "content": "L_2019321NL.01011401.xml 12.12.2019 NL Publicatieblad van de Europese Unie L 321/114 UITVOERINGSVERORDENING (EU) 2019/2128 VAN DE COMMISSIE van 12 november 2019 tot vaststelling van het model van officieel certificaat en van de regels voor de afgifte van officiële certificaten voor goederen die worden geleverd aan vaartuigen die de Unie verlaten en bestemd zijn voor bevoorrading van een schip of voor consumptie door de bemanning en passagiers, of aan een militaire basis van de NAVO of de Verenigde Staten van Amerika (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 1 ) , en met name artikel 77, lid 3, onder a), en artikel 90, onder a) en onder f), Overwegende hetgeen volgt: (1) In Verordening (EU) 2017/625 zijn voorschriften vastgesteld waaraan de bevoegde autoriteiten van de lidstaten moeten voldoen bij de uitvoering van officiële controles van dieren en goederen die de Unie binnenkomen, om de naleving van de agro-voedselketenwetgeving van de Unie te verifiëren. (2) In Gedelegeerde Verordening (EU) 2019/2124 van de Commissie ( 2 ) worden voorschriften vastgesteld voor de officiële controles van zendingen producten van dierlijke oorsprong, levende producten, dierlijke bijproducten, afgeleide producten, hooi en stro en samengestelde producten uit derde landen die worden opgeslagen in op het grondgebied van de Unie gelegen entrepots en bestemd zijn om te worden geleverd hetzij aan een op het grondgebied van de Unie of in een derde land gelegen militaire basis van de NAVO of de Verenigde Staten, hetzij aan een vaartuig dat de Unie verlaat en bestemd is voor bevoorrading van een schip of voor consumptie door de bemanning en passagiers. (3) Bij Gedelegeerde Verordening (EU) 2019/2124 is met name bepaald dat die zendingen producten van dierlijke oorsprong, levende producten, dierlijke bijproducten, afgeleide producten, hooi en stro en samengestelde producten bij het verlaten van het entrepot van een officieel certificaat moeten vergezeld gaan. (4) Bij Gedelegeerde Verordening (EU) 2019/2124 is ook bepaald dat zendingen producten van dierlijke oorsprong, levende producten, dierlijke bijproducten, afgeleide producten, hooi en stro en samengestelde producten uit derde landen die bestemd zijn voor een vaartuig dat de Unie verlaat, van een officieel certificaat moeten vergezeld gaan wanneer zij van de grenscontrolepost naar het vaartuig worden vervoerd. (5) Omwille van de duidelijkheid en de consistentie is het passend één enkel officieel certificaat op te stellen voor zendingen producten van dierlijke oorsprong, levende producten, dierlijke bijproducten, afgeleide producten, hooi en stro en samengestelde producten uit derde landen die bestemd zijn voor levering aan vaartuigen die de Unie verlaten en bestemd zijn voor de bevoorrading van een schip of voor consumptie door de bemanning en passagiers, of aan op het grondgebied van de Unie of in een derde land gelegen militaire bases van de NAVO of de Verenigde Staten. (6) Vaak wordt de inhoud van de zendingen in entrepots samengesteld. Dergelijke zendingen kunnen bestaan uit goederen die afkomstig zijn uit meerdere zendingen van verschillende oorsprong of van verschillende productcategorieën. Om de administratieve lasten te verminderen, moet voor de goederen in de nieuw samengestelde zendingen één enkel officieel certificaat worden gebruikt. De traceerbaarheid van goederen moet worden gewaarborgd door vermelding in het officiële certificaat van het nummer van het gemeenschappelijk gezondheidsdocument van binnenkomst (GGB) dat de oorspronkelijke zendingen waaruit de goederen afkomstig zijn, vergezelt. (7) Het officiële certificaat kan door de bevoegde autoriteiten hetzij op papier hetzij in elektronische vorm worden afgegeven. Daarom moeten voor beide gevallen voorschriften worden vastgesteld met betrekking tot de afgifte van het officiële certificaat. (8) Omwille van de consistentie moeten de op de afgifte van elektronische certificaten en de op het gebruik van een elektronische handtekening voor officiële certificaten toepasselijke regels die zijn vastgesteld bij Uitvoeringsverordening (EU) 2019/1715 van de Commissie ( 3 ) , ook van toepassing zijn op het bij deze verordening vastgestelde model van officieel certificaat. (9) In het bij Beschikking 2003/623/EG van de Commissie ( 4 ) en Beschikking 2004/292/EG van de Commissie ( 5 ) ingestelde elektronische Traces-systeem zijn modelcertificaten opgenomen om de administratieve procedures aan de grenzen van de Unie en in de douane-entrepots eenvoudiger en sneller te laten verlopen en om elektronische communicatie tussen de betrokken partijen mogelijk te maken. Daarom moeten de vorm van het in deze verordening vastgestelde model van officieel certificaat en de richtsnoeren voor het invullen ervan zijn aangepast aan het Traces-systeem. (10) Overeenkomstig artikel 133, lid 4, van Verordening (EU) 2017/625 moet het Traces-systeem in het informatiemanagementsysteem voor officiële controles (Imsoc) worden geïntegreerd. Het in deze verordening vastgelegde model van officieel certificaat moet daarom op het Imsoc zijn afgestemd. (11) Verordening (EU) 2017/625 is van toepassing met ingang van 14 december 2019. Bijgevolg moeten de in deze verordening vastgestelde voorschriften ook vanaf die datum van toepassing zijn. (12) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Definitie Voor de toepassing van deze verordening is de definitie van “opslagplaats” als vastgesteld in artikel 2, lid 3, van Gedelegeerde Verordening (EU) 2019/2124 van toepassing. Artikel 2 Model van officieel certificaat 1.   Voor de toepassing van artikel 21, lid 1, en artikel 29, onder c), van Gedelegeerde Verordening (EU) 2019/2124 wordt het in deel I van de bijlage bij deze verordening vastgestelde model van officieel certificaat gebruikt voor de officiële certificering van zendingen producten van dierlijke oorsprong, levende producten, dierlijke bijproducten, afgeleide producten, hooi en stro en samengestelde producten die worden geleverd: a) aan vaartuigen die het grondgebied van de Unie verlaten en bestemd zijn voor de bevoorrading van een schip of voor consumptie door de bemanning en passagiers, of b) vanuit een op het grondgebied van de Unie gelegen entrepot aan op het grondgebied van de Unie of in een derde land gelegen militaire bases van de NAVO of de Verenigde Staten. Het officiële certificaat kan op papier of in elektronische vorm via Imsoc worden afgegeven. 2.   Wanneer de inhoud van de zendingen in een entrepot is samengesteld uit producten van verschillende oorsprong of productcategorieën, kan één enkel officieel certificaat worden afgegeven om deze zending te vergezellen. Artikel 3 Voorschriften voor officiële certificaten die niet via Imsoc worden ingediend De officiële certificaten die niet via Imsoc worden ingediend, moeten aan de volgende voorschriften voldoen: 1. naast de handtekening van de certificerende functionaris draagt het officiële certificaat een officieel stempel. De kleur van de handtekening en het stempel moet verschillen van die van de gedrukte tekst; 2. indien het officiële certificaat vermeldingen bevat, worden de niet-relevante vermeldingen door de certificerende functionaris doorgehaald, geparafeerd en van een stempel voorzien dan wel volledig uit het certificaat verwijderd; 3. het officiële certificaat bestaat uit: a) één enkel vel papier, of b) meerdere vellen papier die ondeelbaar zijn en een integraal geheel vormen, of c) een reeks bladzijden die zo genummerd zijn dat duidelijk is dat het om een specifieke bladzijde uit een eindige reeks gaat; 4. indien het officiële certificaat uit een reeks bladzijden bestaat, draagt elke bladzijde de in artikel 89, lid 1, onder a), van Verordening (EU) 2017/625 bedoelde unieke code, de handtekening van de certificerende functionaris en het officieel stempel; 5. het certificaat wordt afgegeven voordat de zendingen waarop het betrekking heeft, de controle verlaten van de bevoegde autoriteiten aan de grenscontrolepost of in het entrepot. Artikel 4 Voorschriften voor officiële certificaten die via Imsoc worden ingediend, en voor het gebruik van de elektronische handtekening 1.   De via Imsoc ingediende officiële certificaten zijn gebaseerd op het in deel 1 van de bijlage bij deze verordening vastgestelde model van officieel certificaat. 2.   Het certificaat wordt via Imsoc ingediend voordat de zendingen waarop het betrekking heeft, de controle van de bevoegde autoriteiten aan de grenscontrolepost of in het entrepot verlaten. 3.   De officiële certificaten die via Imsoc worden ingediend, voldoen aan de voorschriften voor de afgifte van een elektronisch officieel certificaat en voor het gebruik van de elektronische handtekening die zijn vastgesteld in artikel 39 van Uitvoeringsverordening (EU) 2019/1715. Artikel 5 Richtsnoeren voor het invullen van het officiële certificaat Het officiële certificaat wordt ingevuld onder verwijzing naar de richtsnoeren in deel 2 van de bijlage bij deze verordening. Artikel 6 Inwerkingtreding en datum van toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 14 december 2019. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 november 2019. Voor de Commissie De voorzitter Jean-Claude JUNCKER ( 1 ) PB L 95 van 7.4.2017, blz. 1 . ( 2 ) Gedelegeerde Verordening (EU) 2019/2124 van de Commissie van 10 oktober 2019 tot aanvulling van Verordening (EU) 2017/625 van het Europees Parlement en de Raad wat betreft voorschriften voor officiële controles van zendingen dieren en goederen bij doorvoer, overlading en verder vervoer, tot wijziging van de Verordeningen (EG) nr. 798/2008, (EG) nr. 1251/2008, (EG) nr. 119/2009, (EU) nr. 206/2010, (EU) nr. 605/2010, (EU) nr. 142/2011 en (EU) nr. 28/2012 van de Commissie, Uitvoeringsverordening (EU) 2016/759 van de Commissie en Beschikking 2007/777/EG van de Commissie (zie bladzijde 73 van dit Publicatieblad). ( 3 ) Uitvoeringsverordening (EU) 2019/1715 van de Commissie van 30 september 2019 tot vaststelling van voorschriften voor de werking van het informatiemanagementsysteem voor officiële controles en van de onderdelen van het systeem (“de Imsoc-verordening”) ( PB L 261 van 14.10.2019, blz. 37 ). ( 4 ) Beschikking 2003/623/EG van de Commissie van 19 augustus 2003 met betrekking tot de invoering van een geïntegreerd veterinair computersysteem, genaamd Traces ( PB L 216 van 28.8.2003, blz. 58 ). ( 5 ) Beschikking 2004/292/EG van de Commissie van 30 maart 2004 betreffende de toepassing van het Traces-systeem en tot wĳziging van Beschikking 92/486/EEG ( PB L 94 van 31.3.2004, blz. 63 ). BIJLAGE DEEL 1 Model van officieel certificaat waarvan zendingen producten van dierlijke oorsprong, levende producten, dierlijke bijproducten, afgeleide producten, hooi en stro en samengestelde producten uit derde landen die worden geleverd aan vaartuigen die de Unie verlaten of aan militaire bases van de NAVO of de Verenigde Staten, vergezeld gaan DEEL 2 Richtsnoeren voor het invullen van het model van officieel certificaat Algemeen Om een optie te selecteren, moet het overeenstemmende vakje worden aangevinkt of met een kruisje (X) worden gemerkt. De “ISO-code” is de internationale gestandaardiseerde tweeletterige code voor een land overeenkomstig de internationale norm ISO 3166 alpha-2 ( 1 ) . Wanneer in een vak voor een of meer opties kan worden gekozen, worden alleen die opties weergegeven in de elektronische versie van het officiële certificaat. Deel I: Gegevens betreffende de zending Vak I.1. Grenscontrolepost/bevoegde autoriteit: vermeld de naam van de grenscontrolepost of van de bevoegde autoriteit die het officiële certificaat afgeeft, naargelang van het geval, en het Traces-referentienummer ervan. Vak I.2. Referentienummer certificaat: de unieke verplichte code die door de bevoegde autoriteit die het officiële certificaat afgeeft, wordt toegewezen overeenkomstig haar eigen classificatie. Dit vak is verplicht voor alle certificaten die niet via Imsoc worden ingediend. Vak I.2.a. Imsoc-referentienummer: de unieke referentiecode die automatisch door Imsoc wordt toegewezen als het certificaat in Imsoc wordt geregistreerd. Vul dit vak niet in als het certificaat niet via Imsoc wordt ingediend. Vak I.3. Verzender: in geval van verzending uit een entrepot, vermeld de naam en het adres (straat, stad en regio, provincie of staat, registratie-/erkenningsnummer, naargelang van het geval) van het entrepot waaruit de zending wordt verzonden. Vul dit vak niet in als de zending rechtstreeks vanuit een grenscontrolepost wordt verzonden. Vak I.4. Voor de zending verantwoordelijke exploitant: naam en adres (straat, stad en regio, provincie of staat, registratie-/goedkeuringsnummer, naargelang van het geval) van de natuurlijke of rechtspersoon die in de Unie verantwoordelijk is voor de levering van de zending op de plaats van bestemming. Vak I.5. Plaats van bestemming (vaartuig): vermeld de naam van het vaartuig waarvoor de zending bestemd is, het nummer van de Internationale Maritieme Organisatie (IMO) van het vaartuig, de naam van de haven, de naam en de ISO-code van de lidstaat van bestemming van de goederen. Vul dit vak niet in als het officiële certificaat wordt afgegeven voor levering van de zending aan een op het grondgebied van de Unie of in een derde land gelegen militaire basis van de NAVO of de Verenigde Staten. Vak I.6. Plaats van bestemming (militaire basis NAVO/Verenigde Staten): vermeld de naam van de op het grondgebied van de Unie gelegen militaire basis van de NAVO/Verenigde Staten van bestemming, de naam en de ISO-code van de lidstaat waar de militaire basis van de NAVO of de Verenigde Staten van bestemming is gelegen. Indien de bestemming een militaire basis van de NAVO/Verenigde Staten is die in een derde land is gelegen, moet in dit vak alleen de grenscontrolepost van uitgang uit de Unie worden aangeduid. Vul dit vak niet in als het officiële certificaat wordt afgegeven voor levering aan vaartuigen die de Unie verlaten. Vak I.7. Vervoermiddel: Identificatienummer(s): vermeld voor vliegtuigen het vluchtnummer, voor vaartuigen de naam (namen) van het schip, voor treinwagons de code van de trein en het wagonnummer en voor wegvoertuigen het kentekennummer en indien van toepassing ook het nummer van de aanhanger. Bij zendingen in containers is het nummer van de aanhanger niet verplicht indien het containernummer is opgegeven. Vermeld in het geval van vervoer per ferry de identificatiegegevens van het wegvoertuig, het kentekennummer en indien van toepassing ook het nummer van de aanhanger, en de naam van de geplande ferry. Containernummer: De desbetreffende nummers, indien van toepassing. Het containernummer moet worden opgegeven als de goederen in gesloten containers worden vervoerd. Zegelnummer: Alleen het nummer van het officiële zegel moet worden vermeld. Het gaat om een officieel zegel als een zegel op de container, vrachtwagen of treinwagon wordt aangebracht onder toezicht van de bevoegde autoriteit die het certificaat afgeeft. Vak I.8. Omschrijving van de goederen: Omschrijving van de goederen en het type product: vermeld de desbetreffende code van de gecombineerde nomenclatuur (GN) en het opschrift als bedoeld in Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 2 ) . Land van oorsprong: vermeld het land van oorsprong van de goederen. Referentie van het GGB van oorsprong: vermeld de referentie van het GGB voor de zending waaruit het desbetreffende aantal dozen van het product afkomstig is. De informatie in dit vak mag ook worden verstrekt in een ondersteunend document dat aan het officiële certificaat moet worden gehecht. In dat geval moet het vak “Ondersteunend document” worden ingevuld, met vermelding van het referentienummer van het (de) ondersteunende document(en). Vak I.9. Totaal aantal verpakkingen: vermeld het aantal dozen of verpakkingen van de goederen. In het geval van bulkzendingen is dit vak facultatief. Vak I.10. Totaal nettogewicht in kilogram: dit wordt gedefinieerd als de massa van de goederen zelf zonder de onmiddellijke verpakkingen of andere verpakkingen. Vak I.11. Datum en tijdstip van vertrek: vermeld de datum en het tijdstip van het voorgenomen vertrek van het vervoermiddel vanaf de grenscontrolepost of het entrepot. Deel II: Verklaring Dit deel moet door een officiële dierenarts of een officiële inspecteur van de bevoegde autoriteit aan de grenscontrolepost of in het entrepot worden ingevuld. Deel III: Bevestiging van aankomst van de zending Dit deel moet worden ingevuld door: — de bevoegde autoriteit in de haven van bestemming of de officiële vertegenwoordiger van de kapitein van het vaartuig indien de bestemming een vaartuig is dat de Unie verlaat; — de bevoegde autoriteit die verantwoordelijk is voor de controles op de militaire basis van de NAVO/Verenigde Staten indien de bestemming een militaire basis van de NAVO/Verenigde Staten is die op het grondgebied van de Unie is gelegen; — de bevoegde autoriteit aan de grenscontrolepost van uitgang indien de bestemming een militaire basis van de NAVO/Verenigde Staten is die in een derde land is gelegen. ( 1 ) Lijst van namen van landen en code-elementen: http://www.iso.org/iso/country_codes/iso-3166-1_decoding_table.htm ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ).",
  "source": "EUR LEX"
}