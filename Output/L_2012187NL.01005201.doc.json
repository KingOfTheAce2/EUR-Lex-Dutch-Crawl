{
  "url": "http://www.w3.org/1999/xhtml\">",
  "content": "L_2012187NL.01005201.xml 17.7.2012 NL Publicatieblad van de Europese Unie L 187/52 UITVOERINGSBESLUIT 2012/393/GBVB VAN DE RAAD van 16 juli 2012 tot uitvoering van Besluit 2011/486/GBVB betreffende beperkende maatregelen tegen bepaalde personen, groepen, ondernemingen en entiteiten in verband met de situatie in Afghanistan DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2011/486/GBVB van de Raad van 1 augustus 2011 betreffende beperkende maatregelen tegen bepaalde personen, groepen, ondernemingen en entiteiten in verband met de situatie in Afghanistan ( 1 ) , en met name artikel 5 en artikel 6, lid 1, Overwegende hetgeen volgt: (1) De Raad heeft op 1 augustus 2011 Besluit 2011/486/GBVB vastgesteld. (2) Het comité, dat is opgericht overeenkomstig punt 30 van Resolutie 1988 (2012) van de Veiligheidsraad van de Verenigde Naties, heeft op 11 juni 2011 twee personen geschrapt van de lijst van personen, groepen, ondernemingen en entiteiten die onderworpen zijn aan beperkende maatregelen. (3) Het comité heeft op 27 juni 2012 een persoon toegevoegd aan de lijst van personen, groepen, ondernemingen en entiteiten die onderworpen zijn aan beperkende maatregelen. (4) Voorts heeft het comité op 28 juni 2012 nog twee personen en twee entiteiten toegevoegd aan de lijst van personen, groepen, ondernemingen en entiteiten die onderworpen zijn aan beperkende maatregelen. (5) De bijlage bij Besluit 2011/486/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De vermeldingen voor de personen en entiteiten die voorkomen in bijlage I bij dit besluit worden toegevoegd aan de in de bijlage bij Besluit 2011/486/GBVB opgenomen lijst. Artikel 2 De vermeldingen voor de personen die voorkomen in bijlage II bij dit besluit worden geschrapt uit de in de bijlage bij Besluit 2011/486/GBVB opgenomen lijst. Artikel 3 Dit besluit treedt in werking op de dag van de bekendmaking ervan in het Publicatieblad van de Europese Unie. Gedaan te Brussel, 16 juli 2012. Voor de Raad De voorzitter S. ALETRARIS ( 1 ) PB L 199 van 2.8.2011, blz. 57 . BIJLAGE I IN ARTIKEL 1 BEDOELDE VERMELDINGEN A.   Met de Taliban verbonden personen. (1) Bakht Gul (alias a) Bakhta Gul b) Bakht Gul Bahar c) Shuqib) Geboortedatum: 1980 Geboorteplaats: Aki Village, district Zadran, provincie Paktiya, Afghanistan Nationaliteit: Afghaans Adres: Miram Shah, North Waziristan, de federaal bestuurde stamgebieden, Pakistan Andere informatie: a) Communicatieassistent van Badruddin Haqqani. b) Coördineert tevens de bewegingen van de Haqqani-opstandelingen, buitenlandse strijders en wapens in het grensgebied tussen Afghanistan en Pakistan. c) Behoort tot de Zadran-stam. Datum van aanwijzing door de VN: 27.6.2012. Aanvullende informatie uit de beschrijving van de redenen die is verstrekt door het Sanctiecomité: Bakht Gul is ten minste sinds 2009, toen zijn voorganger in Afghanistan werd gearresteerd, een sleutelfiguur op communicatiegebied van het Haqqani-netwerk.Haqqani-netwerk. Vanaf 2011 begon Gul rechtstreeks te rapporteren aan Badruddin Haqqani, een hooggeplaatste leider van het Haqqani-netwerk, en trad hij op als tussenpersoon voor degenen die deze leider wilden contacteren. Gul is ook verantwoordelijk voor het doorgeven van rapporten van commandanten in Afghanistan aan hooggeplaatste leden van het Haqqani-netwerk, voor de media bevoegde Taliban-functionarissen en reguliere mediakanalen in Afghanistan. Gul werkt ook samen met functionarissen van het Haqqani-netwerk, waaronder Badruddin Haqqani, voor de coördinatie van de verplaatsingen van Haqqani-opstandelingen, buitenlandse strijders en wapens in het grensgebied tussen Afghanistan en Pakistan en in het oosten van Afghanistan.Vanaf 2010 brengt Gul operationele bevelen van Badruddin Haqqani over aan strijders in Afghanistan. Eind 2009 verstrekte hij geld aan ondercommandanten van het Haqqani-netwerk die reizen tussen Miram Shah en Afghanistan. (2) Abdul Satar Abdul Manan (alias a) Haji Abdul Sattar Barakzai b) Haji Abdul Satar c) Haji Satar Barakzai d) Abdulasattar). Titel: Haji. Geboortedatum: 1964. Geboorteplaats: a) Mirmandaw, district Nahr-e Saraj, provincie Helmand, Afghanistan b) Mirmadaw, district Gereshk, provincie Helmand, Afghanistan c) Qilla Abdullah, provincie Baluchistan, Pakistan. Paspoortnummer: AM5421691 (Pakistaans paspoort dat verstrijkt op 11 augustus 2013). Nationaal identiteitsnummer: a) nationaal identiteitsnummer Pakistan 5420250161699 b) nationaal identiteitsnummer Afghanistan 585629. Adres: a) Kachray Road, Pashtunabad, Quetta, provincie Baluchistan, Pakistan b) Nasrullah Khan Chowk, Pashtunabad Area, provincie Baluchistan, Pakistan c) Chaman, provincie Baluchistan, Pakistan d) Abdul Satar Food Shop, Ayno Mina 0093, provincie Kandahar, Afghanistan. Overige informatie: a) Mede-eigenaar van Haji Khairullah Haji Sattar Money Exchange. b) Heeft ook banden met Khairullah Barakzai. c) Behoort tot de Barakzai-stam. d) Naam van zijn vader is Hajji ‘Abd-al-Manaf. Datum plaatsing op de VN-lijst: 29.6.2012. Aanvullende informatie uit de beschrijving van de redenen die is verstrekt door het Sanctiecomité: Abdul Satar Abdul Manan is mede-eigenaar en exploitant van Haji Khairullah Haji Sattar Money Exchange. Satar en Khairullah Barakzai Khudai Nazar zijn gezamenlijk eigenaar en exploitant van \"hawalas\" (informele diensten voor overmaking van geld) ook bekend als HKHS, in Afghanistan, Pakistan, en Dubai; zij beheren een afdeling van HKHS in de grenszone tussen Afghanistan en Pakistan. Vanaf eind 2009 hadden zij elk een even groot aandeel in HKHS. Satar heeft HKHS opgericht en de klanten kozen voor HKHS deels vanwege de naamsbekendheid van Satar en Khairullah. Satar heeft duizenden dollars gedoneerd aan de Taliban, om activiteiten van de Taliban in Afghanistan te steunen, en heeft door middel van zijn hawala geld verstrekt aan de Taliban. Vanaf 2010 heeft Satar de Taliban financiële steun verleend, en mogelijk hebben een commandant van de Taliban en zijn medewerkers via Satar de opstand met duizenden dollars gesteund. Vanaf eind 2009 heeft Satar hooggeplaatste Taliban-leden gehuisvest, met tienduizenden dollars de strijd van de Taliban tegen de coalitietroepen in Marjah, district Nad’Ali, provincie Helmand, in Afghanistan gesteund en meegeholpen aan het vervoer van een Taliban-lid naar Marjah. Vanaf 2008 hebben Satar en Khairullah geld van donoren ingezameld en dat via hun hawala onder de Taliban verdeeld. (3) Khairullah Barakzai Khudai Nazar (alias a) Haji Khairullah b) Haji Khair Ullah c) Haji Kheirullah d) Haji Karimullah e) Haji Khair Mohammad). Titel: Haji. Geboortedatum: 1965. Geboorteplaats: a) Zumbaleh, district Nahr-e Saraj, provincie Helmand, Afghanistan b) Mirmadaw, district Gereshk, provincie Helmand, Afghanistan c) Qilla Abdullah, provincie Baluchistan, Pakistan. Paspoortnummer: BP4199631 (Pakistaans paspoort, 25 juni 2014). Nationaal identiteitsnummer: Pakistaans nationaal identiteitsnummer 5440005229635 Adres: Abdul Manan Chowk, Pashtunabad, Quetta, provincie Baluchistan. Overige informatie: a) mede-eigenaar van Haji Khairullah Haji Sattar Money Exchange. b) Heeft ook banden met Abdul Satar Abdul Manan. c) Behoort tot de Barakzai-stam. d) Naam van zijn vader is Haji Khudai Nazar. e) Andere naam van zijn vader is Nazar Mohammad. Datum plaatsing op de VN-lijst: 29.6.2012. Aanvullende informatie uit de beschrijving van de redenen die is verstrekt door het Sanctiecomité: Khairullah Barakzai Khudai is mede-eigenaar en exploitant van Haji Khairullah Haji Sattar Money Exchange (HKHS). Vanaf eind 2009 hadden Khairullah en Abdul Satar Abdul Manan elk een even groot aandeel in HKHS. Zij werkten samen in hawalas onder de naam HKHS in Afghanistan, Pakistan, en Dubai en beheerden een afdeling van HKHS in de grenszone tussen Afghanistan en Pakistan. Vanaf begin 2010 stond Khairullah aan het hoofd van de HKHS-afdeling in Kaboel. Vanaf 2010 was Khairullah een hawala-makelaar voor hooggeplaatste Taliban-leiders en verleende hij financiële hulp aan de Taliban. Khairullah en zijn zakenpartner Satar, hebben de Taliban duizenden dollars vertrekt voor Taliban-activiteiten in Afghanistan. Vanaf 2008 hebben Khairullah and Satar geld van donoren ingezameld en dat via hun hawala onder de Taliban verdeeld. B.   Entiteiten en andere groepen en ondernemingen die banden hebben met de Taliban (1) Haji Khairullah Haji Sattar money exhange (alias a) Haji Khairullah-Haji Sattar Sarafi b) Haji Khairullah en Abdul Sattar and Company c) Haji Khairullah Money Exchange d) Haji Khair Ullah Money Service e) Haji Salam Hawala f) Haji Hakim Hawala g) Haji Alim Hawala). Adres: a) kantoor 1: i) Chohar Mir Road, Kandahari Bazaar, Quetta City, provincie Baluchistan, Pakistan; ii) vertrek nummer 1, Abdul Sattar Plaza, Hafiz Saleem Street, Munsafi Road, Quetta, provincie Baluchistan, Pakistan iii) winkel nummer 3, Dr. Bano Road, Quetta, provincie Baluchistan, Pakistan iv) kantoor nummer 3, nabij Fatima Jinnah Road, Dr. Bano Road, Quetta, provincie Baluchistan, Pakistan v) Kachara Road, Nasrullah Khan Chowk, Quetta, provincie Baluchistan, Pakistan vi) Wazir Mohammad Road, Quetta, provincie Baluchistan Province; b) kantoor 2: Peshawar, provincie Khyber Paktunkhwa, Pakistan; c) kantoor 3: Moishah Chowk Road, Lahore, provincie Punjab, Pakistan; d)kantoor 4: Karachi, provincie Sindh, Pakistan; e) kantoor 5: i) Larran Road 2, Chaman, Baluchistan, Pakistan ii) Chaman Central Bazaar, Chaman, provincie Baluchistan, Pakistan; f) kantoor 6: i) winkel nummer 237, Shah Zada Market (ook bekend als Sarai Shahzada), Kabul, Afghanistan ii) winkel nummer 257, 3e verdieping, Shah Zada Market (ook bekend als Sarai Shahzada), Kabul, Afghanistan; g) kantoor 7: i) winkels nummer 21 en 22, 2e verdieping, Kandahar City Sarafi Market, Kandahar City, provincie Kandahar, Afghanistan ii) New Sarafi Market, 2e verdieping, Kandahar City, provincie Kandahar, Afghanistan iii) Safi Market, Kandahar City, provincie Kandahar, Afghanistan; h) kantoor 8: Gereshk City, district Nahr-e Saraj, provincie Helmand, Afghanistan; i) kantoor 9: i) Lashkar Gah Bazaar, Lashkar Gah, district Lashkar Gah, provincie Helmand, Afghanistan ii) Haji Ghulam Nabi Market, 2e verdieping, Lashkar Gah District, provincie Helmand, Afghanistan; j) kantoor 10: i) suite nummers 196-197, 3e verdieping, Khorasan Market, Herat City, provincie Herat, Afghanistan ii) Khorasan Market, Shahre Naw, District 5, Herat City, provincie Herat, Afghanistan; k) kantoor 11: i) Sarafi Market, district Zaranj, provincie Nimroz, Afghanistan ii) Ansari Market, 2e verdieping, provincie Nimroz, Afghanistan; l) kantoor 12: Sarafi Market, Wesh, Spin district Boldak, Afghanistan; m) kantoor 13: Sarafi Market, Farah, Afghanistan; n) kantoor 14: Dubai, Verenigde Arabische Emiraten; o) kantoor 15: Zahedan, Iran; p) kantoor 16: Zabul, Iran. Nummer voor belastingen en vergunningen: a) belastingnummer Pakistan: 1774308; b) belastingnummer Pakistan: 0980338; c) belastingnummer Pakistan: 3187777; d) vergunningnummer voor Afghan Money Service Provider: 044. Overige informatie: a) Haji Khairullah Haji Sattar Money Exchange is door de leiding van de Taliban gebruikt om geld aan Taliban-commandanten over te maken voor de financiering van strijders en operaties in Afghanistan vanaf 2011. b) Heeft banden met Abdul Sattar Abdul Manan en Khairullah Barakzai Khudai Nazar. Datum plaatsing op de VN-lijst: 29.6.2012. Aanvullende informatie uit de beschrijving van de redenen die is verstrekt door het Sanctiecomité: Haji Khairullah Haji Sattar Money Exchange (HKHS) is het gezamenlijk eigendom van Abdul Satar Abdul Manan en Khairullah Barakzai Khudai Nazar. Satar en Khairullah hebben samen wisselkantoren beheerd in Afghanistan, Pakistan, Dubai en de Verenigde Arabische Emiraten. De Talibanleiders hebben HKHS gebruikt om geld door te sluizen naar schaduwgouverneurs en commandanten van de Taliban, en om hawala-transfers voor de Taliban te ontvangen. Vanaf 2011 heeft de Taliban-top via HKHS geld doorgesluisd naar de commandanten van de Taliban in Afghanistan. Eind 2011 werd de HKHS-afdeling in Lashkar Gah, provincie Helmand, Afghanistan, gebruikt om geld door te sluizen naar de schaduwgouverneur van de Taliban in de provincie Helmand. Medio 2011 heeft een commandant van de Taliban een HKHS-afdeling in de grenszone tussen Afghanistan en Pakistan gebruikt om strijders en operaties in Afghanistan te financieren. Nadat de Taliban maandelijks grote sommen contant geld bij deze HKHS-afdeling had ondergebracht, konden commandanten van de Taliban via elke HKHS-afdeling toegang krijgen tot het geld. Personeelsleden van de Taliban hebben HKHS in 2010 gebruikt om geld door te sluizen naar \"hawalas\" in Afghanistan, waar de operationele commandanten toegang konden krijgen tot het geld. Vanaf eind 2009 zag de directeur van de HKHS-afdeling in Lashkar Gah toe op het verkeer van geld van de Taliban via HKHS. (2) Roshan money exchange (alias (a) Roshan Sarafi (b) Roshan Trading Company (c) Rushaan Trading Company (d) Roshan Shirkat (e) Maulawi Ahmed Shah Hawala (f) Mullah Ahmed Shah Hawala (g) Haji Ahmad Shah Hawala (h) Ahmad Shah Hawala). Adres: (a) kantoor 1: i) Winkel nummer 1584, Furqan (variant Fahr Khan) Center, Chalhor Mal Road, Quetta, provincie Baluchistan, Pakistan ii) Flat nummer 4, Furqan Center, Jamaluddin Afghani Road, Quetta, provincie Baluchistan, Pakistan iii) kantoor nummer 4, 2e verdieping, Muslim Plaza Building, Doctor Banu Road, Quetta, provincie Baluchistan, Pakistan iv) Cholmon Road, Quetta, provincie Baluchistan, Pakistan v) Munsafi Road, Quetta, provincie Baluchistan, Pakistan vi) Winkel nummer 1, 1e verdieping, Kadari Place, Abdul Samad Khan Street (bij Fatima Jena Road), Quetta, provincie Baluchistan, Pakistan; (b) kantoor 2: i) Safar Bazaar, Garmser District, provincie Helmand, Afghanistan ii) Main Bazaar, Safar, provincie Helmand, Afghanistan; (c) kantoor 3: i) Haji Ghulam Nabi Market, Lashkar Gah, provincie Helmand, Afghanistan ii) Money Exchange Market, Lashkar Gah, provincie Helmand, Afghanistan iii) Lashkar Gah Bazaar, provincie Helmand, Afghanistan; (d) kantoor 4: Hazar Joft, Garmser District, provincie Helmand, Afghanistan; (e) kantoor 5: Ismat Bazaar, Marjah District, provincie Helmand, Afghanistan; (f) kantoor 6: Zaranj, provincie Nimruz, Afghanistan; (g) kantoor 7: i) Suite nummer 8, 4e verdieping, Sarafi Market, District nummer 1, Kandahar City, provincie Kandahar, Afghanistan ii) Winkel nummer 25, 5e verdieping, Sarafi Market, Kandahar City, district Kandahar, provincie Kandahar, Afghanistan; (h) kantoor 8: Lakri City, provincie Helmand, Afghanistan; (i) kantoor 9: Gerd-e-Jangal, district Chaghi, provincie Baluchistan, Pakistan; (j) kantoor 10: Chaghi, district Chaghi, provincie Baluchistan, Pakistan; (k) kantoor 11: Aziz Market, voor Azizi Bank, Waish Border, district Spin Boldak, provincie Kandahar, Afghanistan Overige informatie: Roshan Money Exchange bewaart geld en draagt geld over om de militaire operaties van de Taliban en de drugshandel in Afghanistan te ondersteunen. Datum plaatsing op de VN-lijst: 29.6.2012. Aanvullende informatie uit de beschrijving van de redenen die is verstrekt door het Sanctiecomité: Roshan Money Exchange (RMX) bewaart geld en draagt geld over om militaire operaties van de Taliban en de rol van de Taliban in de drugshandel in Afghanistan te ondersteunen. RMX was een van de eerste \"hawalas\" (informele diensten voor overmaking van geld) die vanaf 2011 door Taliban-ambtenaren werden gebruikt in de provincie Helmand. In 2011 nam een hooggeplaatst Taliban-lid in een RMX-afdeling in de grenszone tussen Afghanistan en Pakistan honderdduizenden dollars op ten behoeve van schaduwgouverneurs van de Taliban in de provincie. Ter financiering van het lenteoffensief van de Taliban in 2011 bracht de schaduwgouverneur van de Taliban in de provincie Helmand duizenden dollars onder bij RMX. Tevens heeft een Taliban-lid in 2011 tienduizenden dollars van RMX ontvangen als steun voor militaire operaties. Een RMX-afdeling in de grenszone tussen Afghanistan en Pakistan heeft tevens tienduizenden dollars in bewaring gehad die zouden worden opgenomen door een commandant van de Taliban. In 2010 heeft een Taliban-lid, namens de schaduwgouverneur van de Taliban in de provincie Helmand, RMX gebruikt om duizenden dollars naar de grenszone tussen Afghanistan en Pakistan te sturen. De RMX-afdeling in Lashkar Gah, provincie Helmand, is door de Taliban gebruikt om geld voor plaatselijke operaties door te sluizen. In 2011 heeft een ondercommandant van de Taliban via de RMX-afdeling in Lashkar Gah tienduizenden dollars aan een commandant van de Taliban overgedragen. De Taliban hebben in 2010 ook geld via de RMX-afdeling in Lashkar Gah doorgesluisd aan commandanten van de Taliban. Evenzo heeft een Taliban-lid in 2010 RMX gebruikt om tienduizenden dollars naar de provincie Helmand en de provincie Herat, Afghanistan, te sturen namens de schaduwgouverneur van de Taliban in de provincie Helmand. In 2009 nam een hooggeplaatste Taliban-vertegenwoordiger in een RMX-afdeling in de grenszone tussen Afghanistan en Pakistan honderdduizenden dollars op om militaire operaties van de Taliban in Afghanistan te financieren. Het naar de RMX gestuurde geld was afkomstig uit Iran. In 2008 gebruikte een Taliban-leider RMX om tienduizenden dollars van Pakistan naar Afghanistan door te sluizen. De Taliban maken ook gebruik van RMX om hun rol in de drugshandel in Afghanistan te faciliteren. Vanaf 2011 hebben Taliban-functionarissen, waaronder de schaduwgouverneur in de provincie Helmand, honderdduizenden dollars vanuit een RMX-afdeling in de grenszone tussen Afghanistan en Pakistan naar \"hawalas\" in Afghanistan doorgesluisd voor de aankoop van drugs namens Taliban-functionarissen. Tevens heeft een Taliban-functionaris in 2011 Taliban-commandanten in de provincie Helmand opdracht gegeven de opbrengsten van opium via RMX over te dragen. Een Taliban-districtshoofd heeft duizenden dollars vanuit Marjah, provincie Helmand, Afghanistan, naar een RMX-afdeling in de grenszone tussen Afghanistan en Pakistan gezonden. BIJLAGE II IN ARTIKEL 2 BEDOELDE VERMELDINGEN 1) Mohammad Homayoon Mohammad Yonus Kohistani (alias Mohammad Homayoon Kohistani). 2) Mohammad Sharif Masood Mohammad Akbar.",
  "source": "EUR LEX"
}