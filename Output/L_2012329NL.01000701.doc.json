{
  "url": "http://www.w3.org/1999/xhtml\"><!--",
  "content": "L_2012329NL.01000701.xml 29.11.2012 NL Publicatieblad van de Europese Unie L 329/7 UITVOERINGSVERORDENING (EU) Nr. 1111/2012 VAN DE COMMISSIE van 23 november 2012 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, door de houder van die inlichting nog drie maanden mag worden gebruikt op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 november 2012. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een artikel in de vorm van negen uitgesneden, bedrukte kartonnen stickers die verschillende insecten en andere wezentjes voorstellen en zijn versierd met kunststeentjes en glitter, op een vel van kunststof van ongeveer 30 × 30 cm. Elke sticker is voorzien van een zelfklevende strook en kan worden aangebracht op een oppervlak naar keuze. Het is mogelijk de sticker vervolgens op een ander oppervlak aan te brengen. De stickers worden gebruikt voor decoratie. ( *1 ) Zie foto. 4911 91 00 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 12 op hoofdstuk 48 en de tekst van de GN-codes 4911  en 4911 91 00 . Overeenkomstig aantekening 12 op hoofdstuk 48 valt karton waarop gedrukte teksten of illustraties voorkomen, die een meer dan bijkomstig karakter hebben bij het primaire gebruik van de goederen, onder hoofdstuk 49. Het artikel is drukwerk met uitsluitend afbeeldingen en wordt gebruikt voor decoratieve doeleinden. Indeling onder post 4823  als ander karton is daarom uitgesloten. Zelfklevende bedrukte stickers die zijn ontworpen om te worden gebruikt als decoratie vallen onder post 4911  (zie ook de GS-toelichting op post 4911 , punt 10). Het product moet daarom worden ingedeeld onder GN-code 4911 91 00  als andere gedrukte illustraties. ( *1 ) De foto dient louter ter informatie.",
  "source": "EUR LEX"
}