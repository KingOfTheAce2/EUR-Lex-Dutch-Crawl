{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999F0235:NL:HTML\">",
  "content": "EUR-Lex - 31999F0235 - NL Avis juridique important | 31999F0235 1999/235/JBZ: Gemeenschappelijk standpunt van 29 maart 1999 door de Raad vastgesteld op grond van artikel K.3 van het Verdrag betreffende de Europese Unie inzake het ontwerp-verdrag van de Verenigde Naties ter bestrijding van de georganiseerde criminaliteit Publicatieblad Nr. L 087 van 31/03/1999 blz. 0001 - 0002 GEMEENSCHAPPELIJK STANDPUNT van 29 maart 1999 door de Raad vastgesteld op grond van artikel K.3 van het Verdrag betreffende de Europese Unie inzake het ontwerp-verdrag van de Verenigde Naties ter bestrijding van de georganiseerde criminaliteit (1999/235/JBZ) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op artikel K.3, lid 2, en artikel K.5, Het belang erkennende van justitiële samenwerking in strafzaken en van politiële samenwerking met het oog op het voorkomen en bestrijden van alle ernstige vormen van internationale criminaliteit, als bepaald in artikel K.1 van het Verdrag; Overwegende dat de lidstaten het bestrijden van de georganiseerde criminaliteit als een aangelegenheid van gemeenschappelijk belang beschouwen; Overwegende dat de Europese Raad van Amsterdam van juni 1997 zijn goedkeuring heeft gehecht aan het actieplan van de Groep op hoog niveau \"Georganiseerde Criminaliteit\", dat alomvattende voorstellen voor de versterking van de bestrijding van de georganiseerde criminaliteit bevat; Overwegende dat rekening moet worden gehouden met de maatregelen die door de Europese Unie ter uitvoering van dat actieplan reeds zijn aangenomen, nog worden voorbereid of nog moeten worden aangenomen en, in het bijzonder Gemeenschappelijk Optreden 98/733/JBZ van 21 december 1998 inzake de strafbaarstelling van deelneming aan een criminele organisatie in de lidstaten van de Europese Unie (1); Overwegende dat regelingen zijn getroffen voor de uitwerking en bespreking van een verdrag van de Verenigde Naties ter bestrijding van de georganiseerde criminaliteit; Overwegende dat de Raad in zijn conclusies van 5 oktober 1998 het voorzitterschap heeft verzocht om een of meer gemeenschappelijke standpunten op grond van artikel K.3 van het Verdrag betreffende de Europese Unie voor te stellen in verband met het ontwerp-verdrag van de Verenigde Naties en de bijbehorende protocollen. Overwegende dat het wenselijk is zo volledig mogelijk aan de onderhandelingen over het ontwerp-verdrag mee te werken en onverenigbaarheid van het ontwerp-verdrag en de in de Unie vastgestelde instrumenten te voorkomen, HEEFT HET VOLGENDE GEMEENSCHAPPELIJK STANDPUNT VASTGESTELD: Artikel 1 1. De lidstaten steunen de opstelling van het ontwerp-verdrag van de Verenigde Naties ter bestrijding van de georganiseerde criminaliteit en van mogelijke protocollen daarbij. De lidstaten pleiten voor het opnemen in het ontwerp-verdrag van bepalingen die doeltreffende preventie, vervolging en onderzoek van de georganiseerde criminaliteit zoveel mogelijk vergemakkelijken. 2. De lidstaten zien erop toe dat de bepalingen van het ontwerp-verdrag met betrekking tot de verplichte strafbaarstelling van specifieke activiteiten inzonderheid verenigbaar zijn met de artikelen 1 en 2 van Gemeenschappelijk Optreden 98/773/JBZ. 3. Wat de andere bepalingen van het ontwerp-verdrag betreft, moet het in zo ruim mogelijke mate van toepassing zijn op de activiteiten van criminele organisaties en op de internationale samenwerking ter bestrijding van die organisaties. In beginsel zijn de bepalingen van het ontwerp-verdrag van toepassing op de activiteiten van personen die in vereniging handelen met het oogmerk een ernstig misdrijf te begaan en betrokken zijn bij een gestructureerde criminele organisatie die een zekere tijd bestaat of heeft bestaan. Zij moeten niet alleen gelden voor groeperingen met een sterk ontwikkelde structuur of een permanent karakter, zoals organisaties als de maffia; de organisaties behoeven niet noodzakelijkerwijs formeel afgebakende taken voor hun leden of een permanent lidmaatschap te hebben. 4. De in het ontwerp-verdrag op te nemen bepalingen betreffende internationale samenwerking moeten passende waarborgen voor de bescherming van de mensenrechten bieden en moeten die samenwerking vergemakkelijken. Zij moeten van toepassing zijn in de gevallen waarin een verzoekende staat niet met zekerheid kan bepalen of een specifiek strafbaar feit verband houdt met de georganiseerde criminaliteit, omdat het onderzoek zich nog in een voorbereidende fase bevindt. Het zou tevens nuttig kunnen zijn een aantal criteria te bepalen voor het aantonen van banden met de georganiseerde criminaliteit. 5. Met betrekking tot maatregelen ter bestrijding van het witwassen van geld moet het verdrag van toepassing zijn op een brede waaier van misdrijven en moet het inzonderheid verenigbaar zijn met de 40 aanbevelingen van de Financiële Actiegroep. 6. De bepalingen in het ontwerp-verdrag die betrekking hebben op uit misdrijven verkregen vermogensbestanddelen mogen niet onverenigbaar zijn met en moeten rekening houden met Gemeenschappelijk Optreden 98/699/JBZ van 3 december 1998 inzake het witwassen van geld, de identificatie, opsporing, bevriezing, inbeslagneming en confiscatie van hulpmiddelen en van de opbrengsten van misdrijven (2). 7. De relevante bepalingen van het ontwerp-verdrag kunnen, waar zulks passend is, worden gebaseerd op het Verdrag van de Verenigde Naties van 1988 tegens de sluikhandel in verdovende middelen en psychotrope stoffen. Zij moeten tevens ten volle rekening houden met het Verdrag van de Raad van Europa van 1990 inzake het witwassen, de opsporing, de inbeslagneming en de confiscatie van opbrengsten van misdrijven. Artikel 2 Tijdens de onderhandelingen over het ontwerp-verdrag van de Verenigde Naties en mogelijke protocollen daarbij zorgen de lidstaten zoveel mogelijk, op initiatief van het voorzitterschap, voor de coördinatie van hun standpunten en streven zij ernaar overeenstemming te bereiken over alle kwesties die belangrijke gevolgen hebben voor de belangen van de Europese Unie. De Commissie wordt volledig bij deze werkzaamheden betrokken. Indien nodig wordt, in het licht van de wijze waarop de onderhandelingen verlopen, overwogen welke verdere stappen moeten worden ondernomen. Artikel 3 De lidstaten zien erop toe dat de bepalingen van het ontwerp-verdrag van de Verenigde Naties en van mogelijke protocollen niet onverenigbaar zijn met de tussen hen onderling vastgestelde instrumenten. Artikel 4 De Raad streeft indien nodig naar het vaststellen van verdere gemeenschappelijke standpunten in verband met het ontwerp-verdrag en inzonderheid in verband met mogelijke protocollen. Artikel 5 Dit gemeenschappelijk standpunt wordt bekendgemaakt in het Publicatieblad. Gedaan te Brussel, 29 maart 1999. Voor de Raad De Voorzitter F. MÜNTEFERING (1) PB L 351 van 29. 12. 1998, blz. 1. (2) PB L 333 van 9. 12. 1998, blz. 1.",
  "source": "EUR LEX"
}