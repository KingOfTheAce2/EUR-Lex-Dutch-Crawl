{
  "url": "http://www.w3.org/1999/xhtml\"><!--",
  "content": "L_2021455NL.01002601.xml 20.12.2021 NL Publicatieblad van de Europese Unie L 455/26 UITVOERINGSVERORDENING (EU) 2021/2266 VAN DE COMMISSIE van 17 december 2021 tot vaststelling van uitvoeringsbepalingen voor Richtlijn 92/83/EEG van de Raad wat betreft de certificering van en zelfcertificering door kleine zelfstandige producenten van alcoholhoudende dranken voor accijnsdoeleinden DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 92/83/EEG van de Raad van 19 oktober 1992 betreffende de harmonisatie van de structuur van de accijns op alcohol en alcoholhoudende dranken ( 1 ) , en met name artikel 23 bis, lid 4, Overwegende hetgeen volgt: (1) In Richtlijn 92/83/EEG zijn de voorwaarden vastgesteld voor de totstandbrenging en de werking van de interne markt op het gebied van de belasting op alcohol. (2) Bij Richtlijn (EU) 2020/1151 ( 2 ) van de Raad tot wijziging van Richtlijn 92/83/EEG is de toepassing van verlaagde accijnstarieven, een mogelijkheid die de lidstaten tot dusver enkel hadden voor bier en ethylalcohol die in kleine hoeveelheden door kleine zelfstandige producenten werden geproduceerd, uitgebreid tot de andere alcoholhoudende dranken die in kleine hoeveelheden door kleine zelfstandige producenten worden geproduceerd. Overeenkomstig artikel 23 bis, lid 1, van Richtlijn 92/83/EEG moeten de lidstaten elk jaar aan op hun grondgebied gevestigde kleine zelfstandige producenten desgevraagd een certificaat verstrekken, waarin hun totale jaarproductie wordt aangegeven en wordt bevestigd dat zij aan de in die richtlijn genoemde criteria voldoen (hierna “het certificaat” genoemd). Om in alle lidstaten de erkenning van een producent als kleine zelfstandige producent te vergemakkelijken, moet voor het certificaat een gemeenschappelijk formaat worden gebruikt. (3) Het is wenselijk dat kleine zelfstandige producenten worden gecertificeerd door de lidstaat waar zij gevestigd zijn. Om de administratieve lasten te verminderen, is het passend te voorzien in zelfcertificering door de kleine zelfstandige producenten, op voorwaarde dat de lidstaten passende maatregelen hebben genomen om ontduiking, ontwijking of misbruik van het systeem te voorkomen. (4) Er moet een verwijzing naar het certificaat voor kleine zelfstandige producenten worden opgenomen in het administratieve document voor de overbrenging van goederen krachtens hoofdstuk IV of V van Richtlijn 2008/118/EG ( 3 ) van de Raad, zoals vereist uit hoofde van artikel 23 bis, lid 1, van Richtlijn 92/83/EEG, om de erkenning van de status als kleine zelfstandige producent te vergemakkelijken. (5) Om te verduidelijken welke bewijsstukken moeten worden gebruikt in het geval van zelfcertificering door kleine zelfstandige producenten, is het noodzakelijk te specificeren welke informatie moet worden opgenomen in het administratieve document en het vereenvoudigde geleidedocument voor de overbrenging van goederen krachtens hoofdstuk IV of V van Richtlijn 2008/118/EG. (6) De toepassing van deze verordening moet worden uitgesteld tot 1 januari 2022 om deze af te stemmen op de toepassing van nationale omzettingsmaatregelen voor Richtlijn (EU) 2020/1151. (7) De in deze verordening vervatte maatregelen zijn in overeenstemming met het advies van het Accijnscomité, HEEFT DE VOLGENDE VERORDENING VASTGESTELD: Artikel 1 Certificaat van kleine zelfstandige producent In de bijlage bij deze verordening is de vorm van het in artikel 23 bis, lid 1, van Richtlijn 92/83/EEG bedoelde certificaat voor kleine zelfstandige producenten (hierna “het certificaat” genoemd) bepaald. Artikel 2 Verwijzing naar het certificaat in het administratieve document voor de overbrenging van goederen krachtens hoofdstuk IV van Richtlijn 2008/118/EG Om in het administratieve document voor de overbrenging van goederen krachtens hoofdstuk IV van Richtlijn 2008/118/EG naar het certificaat te verwijzen, wordt in het in tabel 1 van bijlage I bij Verordening (EG) nr. 684/2009 ( 4 ) van de Commissie opgenomen administratieve document de volgende informatie vermeld: a) in vak 17l: “Het hierboven vermelde product is geproduceerd door”, gevolgd door een van de volgende vermeldingen, naargelang van toepassing: a) “een gecertificeerde kleine zelfstandige brouwerij”; b) “een gecertificeerde kleine zelfstandige wijnproducent”; c) “een gecertificeerde kleine zelfstandige producent van andere gegiste dranken dan wijn en bier”; d) “een gecertificeerde kleine zelfstandige producent van tussenproducten”; e) “een gecertificeerde kleine zelfstandige distilleerderij”; b) in vak 18e: het documenttype van het certificaat; c) in vak 18f: het volgnummer van het certificaat. Artikel 3 Verwijzing naar het certificaat in het administratieve document voor de overbrenging van goederen krachtens hoofdstuk V van Richtlijn 2008/118/EG 1.   Om in het administratieve document voor de overbrenging van goederen krachtens hoofdstuk V van Richtlijn 2008/118/EG naar het certificaat te verwijzen, wordt in vak 14 van het in Verordening (EEG) nr. 3649/92 ( 5 ) van de Commissie vastgestelde vereenvoudigde geleidedocument het volgnummer van het certificaat en de formulering “Certificaat van”, gevolgd door een van de volgende vermeldingen, naargelang van toepassing, opgenomen: a) “kleine zelfstandige brouwerij”; b) “kleine zelfstandige wijnproducent”; c) “kleine zelfstandige producent van andere gegiste dranken dan wijn en bier”; d) “kleine zelfstandige producent van tussenproducten”; e) “kleine zelfstandige distilleerderij”. 2.   Wanneer de overbrenging van goederen verschillende alcoholhoudende dranken omvat en de verlaagde accijns slechts toepassing moet vinden op bepaalde dranken, wordt de handelsbenaming van de door de kleine zelfstandige producent geproduceerde alcoholhoudende dranken vermeld in vak 14 van het in Verordening (EEG) nr. 3649/92 opgenomen vereenvoudigde geleidedocument. Artikel 4 Zelfcertificering door kleine zelfstandige producenten Wanneer kleine zelfstandige producenten onder de definities van artikel 4, lid 2, artikel 9 bis, lid 2, artikel 13 bis, lid 4, artikel 18 bis, lid 3, of artikel 22, lid 2, van Richtlijn 92/83/EEG vallen en lidstaten op hun grondgebied gevestigde kleine zelfstandige producenten toestaan zelf een certificaat op te stellen, worden de status van de producent en zijn jaarproductie in het administratieve document vermeld overeenkomstig de artikelen 5 en 6 van deze verordening. Artikel 5 Voorschriften voor het invullen van het administratieve document voor de overbrenging van goederen krachtens hoofdstuk IV van Richtlijn 2008/118/EG in het geval van zelfcertificering 1.   Voor de overbrenging van goederen krachtens hoofdstuk IV van Richtlijn 2008/118/EG wordt de status van kleine zelfstandige producent in vak 17l van het in tabel 1 van bijlage I bij Verordening (EG) nr. 684/2009 opgenomen administratieve document aangegeven met een van de volgende vermeldingen: “Verklaring: het hierboven vermelde product is geproduceerd door een”, gevolgd door een van de volgende vermeldingen, naargelang van toepassing: a) “kleine zelfstandige brouwerij”; b) “kleine zelfstandige wijnproducent”; c) “kleine zelfstandige producent van andere gegiste dranken dan wijn en bier”; d) “kleine zelfstandige producent van tussenproducten”; e) “kleine zelfstandige distilleerderij”. 2.   Wanneer de afzender van de alcoholhoudende dranken niet de kleine zelfstandige producent is die zelf het certificaat heeft opgesteld, wordt ook het in artikel 19, lid 1, van Verordening (EU) nr. 389/2012 ( 6 ) van de Raad bedoelde nummer in het systeem voor de uitwisseling van accijnsgegevens (hierna het “SEED-nummer” genoemd) of het btw-nummer van de producent in vak 17l vermeld. Het SEED-nummer is het door de bevoegde autoriteiten toegekende accijnsvergunningsnummer als bedoeld in artikel 19, lid 1, van Verordening (EU) nr. 389/2012. Het in artikel 214 van Richtlijn 2006/112/EG ( 7 ) van de Raad bedoelde btw-nummer wordt alleen vermeld wanneer de kleine zelfstandige producent geen SEED-nummer heeft. 3.   De jaarproductie van alcoholhoudende dranken door de kleine zelfstandige producent wordt vermeld in vak 17n van het in tabel 1 van bijlage I bij Verordening (EG) nr. 684/2009 opgenomen administratieve document. De hoeveelheid wordt vermeld in hectoliter, behalve in het geval van ethylalcohol, waarvan de hoeveelheid in hectoliter zuivere alcohol wordt vermeld. Artikel 6 Voorschriften voor het invullen van het administratieve document voor de overbrenging van goederen krachtens hoofdstuk V van Richtlijn 2008/118/EG in het geval van zelfcertificering Voor de overbrenging van goederen krachtens hoofdstuk V van Richtlijn 2008/118/EG wordt de volgende informatie in vak 14 van het in Verordening (EEG) nr. 3649/92 opgenomen vereenvoudigde geleidedocument vermeld: a) de status van kleine zelfstandige producent met de volgende formulering: “Verklaring: het hierboven vermelde product is geproduceerd door een”, gevolgd door een van de volgende vermeldingen, naargelang van toepassing: a) “kleine zelfstandige brouwerij”; b) “kleine zelfstandige wijnproducent”; c) “kleine zelfstandige producent van andere gegiste dranken dan wijn en bier”; d) “kleine zelfstandige producent van tussenproducten”; e) “kleine zelfstandige distilleerderij”; b) de totale jaarproductie in hectoliter, behalve in het geval van ethylalcohol, waarvan de totale jaarproductie in hectoliter zuivere alcohol wordt vermeld; c) het SEED-nummer of btw-nummer van de kleine zelfstandige producent die zelf het certificaat heeft opgesteld, zoals bepaald in artikel 5, lid 2, van deze verordening, wanneer de afzender van de alcoholhoudende dranken niet de producent is; d) de handelsbenaming van de door de kleine zelfstandige producent geproduceerde alcoholhoudende dranken wanneer de overbrenging van goederen verschillende alcoholhoudende dranken omvat en de verlaagde accijns slechts toepassing moet vinden op bepaalde dranken. Artikel 7 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2022. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 december 2021. Voor de Commissie De voorzitter Ursula VON DER LEYEN ( 1 ) PB L 316 van 31.10.1992, blz. 21 . ( 2 ) Richtlijn (EU) 2020/1151 van de Raad van 29 juli 2020 tot wijziging van Richtlijn 92/83/EEG betreffende de harmonisatie van de structuur van de accijns op alcohol en alcoholhoudende dranken ( PB L 256 van 5.8.2020, blz. 1 ). ( 3 ) Richtlijn 2008/118/EG van de Raad van 16 december 2008 houdende een algemene regeling inzake accijns en houdende intrekking van Richtlijn 92/12/EEG ( PB L 9 van 14.1.2009, blz. 12 ). ( 4 ) Verordening (EG) nr. 684/2009 van de Commissie van 24 juli 2009 tot uitvoering van Richtlijn 2008/118/EG van de Raad wat betreft de geautomatiseerde procedures voor de overbrenging van accijnsgoederen onder schorsing van accijns ( PB L 197 van 29.7.2009, blz. 24 ). ( 5 ) Verordening (EEG) nr. 3649/92 van de Commissie van 17 december 1992 betreffende een vereenvoudigd geleidedocument voor het intracommunautaire verkeer van accijnsproducten die in de lidstaat van verzending tot verbruik zijn uitgeslagen ( PB L 369 van 18.12.1992, blz. 17 ). ( 6 ) Verordening (EU) nr. 389/2012 van de Raad van 2 mei 2012 betreffende administratieve samenwerking op het gebied van de accijnzen en houdende intrekking van Verordening (EG) nr. 2073/2004 ( PB L 121 van 8.5.2012, blz. 1 ). ( 7 ) Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( PB L 347 van 11.12.2006, blz. 1 ). BIJLAGE EUROPESE UNIE ACCIJNSCERTIFICAAT VOOR KLEINE ZELFSTANDIGE PRODUCENTEN VAN ALCOHOLHOUDENDE DRANKEN (Richtlijn 92/83/EEG van de Raad — artikel 23 bis) Volgnummer: 1. IDENTIFICATIE VAN DE KLEINE ZELFSTANDIGE PRODUCENT Naam/benaming Straat en nummer Postcode en plaats Lidstaat van vestiging SEED-nummer/btw-nummer 2. Omschrijving van de alcoholhoudende dranken waarvoor het accijnscertificaat wordt aangevraagd Soort alcoholhoudende dranken Omschrijving Totale jaarproductie 3. IDENTIFICATIE VAN DE BEVOEGDE AUTORITEIT Naam Identificatienummer kantoor (indien van toepassing) Adres Telefoonnummer E-mailadres 4. BEVESTIGING VAN DE BEVOEGDE AUTORITEIT De ondergetekende nationale autoriteit bevestigt: — de in vak 2 vermelde totale jaarproductie van de in vak 1 geïdentificeerde kleine zelfstandige producent; — dat de in vak 1 geïdentificeerde kleine zelfstandige producent aan de in artikel 4, lid 2, artikel 9 bis, lid 2, artikel 13 bis, lid 4, artikel 18 bis, lid 3, en artikel 22, lid 2, van Richtlijn 92/83/EEG genoemde criteria voldoet. Naam en hoedanigheid van de ondertekenaar Plaats en datum Stempel (indien van toepassing) Handtekening Toelichtingen 1. Dit certificaat is een bewijsstuk voor de toepassing van een verlaagd accijnstarief voor alcoholhoudende dranken die door een kleine zelfstandige producent zijn geproduceerd als bedoeld in artikel 23 bis van Richtlijn 92/83/EEG. Dienovereenkomstig wordt voor elke kleine zelfstandige producent per jaar één certificaat met vermelding van alle soorten door hem geproduceerde alcoholhoudende dranken opgesteld. 2. Het certificaat wordt opgesteld op een formaat van 210 × 297 mm. Als het wordt afgedrukt, gebeurt dit op wit houtvrij papier. 3. Het certificaat moet op leesbare wijze worden ingevuld en zodanig dat niets kan worden uitgewist. Schrappingen of overschrijvingen zijn niet toegestaan. Het certificaat wordt opgesteld in een taal die erkend is door de lidstaat waar de kleine zelfstandige producent is gevestigd. Onder “taal die erkend is” wordt verstaan een van de officieel gebruikte talen in de lidstaat van de kleine zelfstandige producent dan wel iedere andere officiële taal van de Unie die die lidstaat voor dat doel heeft verklaard te aanvaarden. 4. Wanneer het certificaat is opgesteld in een andere dan een door de lidstaat van bestemming erkende taal, voegt de geadresseerde op verzoek van de autoriteiten van die lidstaat een vertaling bij het certificaat wanneer hij dit voorlegt. Die lidstaat kan zelf beslissen of hij al dan niet afziet van de verplichte bijvoeging van een vertaling. 5. Het volgnummer bestaat uit veertien tekens. Het begint met de twee cijfers van het jaar waarin het certificaat is opgesteld, gevolgd door de tweelettercode van de lidstaat waar het certificaat is opgesteld overeenkomstig punt 3 van bijlage II bij Verordening (EG) nr. 684/2009, gevolgd door een unieke alfanumerieke nationale code van tien tekens, die is toegekend door de lidstaat waar de kleine zelfstandige producent is gevestigd. Een volgnummer kan er als volgt uitzien: 22ES01ABCD234E. 6. In vak 1 van het certificaat worden de gegevens vermeld die nodig zijn voor de identificatie van de kleine zelfstandige producent, waaronder zijn SEED-nummer. Alleen wanneer de kleine zelfstandige producent geen SEED-nummer heeft, wordt zijn btw-nummer vermeld. 7. In vak 2 van het certificaat vermeldt de bevoegde autoriteit de totale jaarproductie van alcoholhoudende dranken van de kleine zelfstandige producent waarvoor het certificaat wordt aangevraagd, rekening houdend met het volgende: a) het soort alcoholhoudende drank wordt gespecificeerd overeenkomstig de volgende lijst, zoals opgenomen in Richtlijn 92/83/EEG: i) bier; ii) wijn; iii) andere gegiste dranken dan wijn en bier; iv) tussenproducten; v) ethylalcohol; b) de omschrijving van het product kan worden vermeld. Wanneer de omschrijving van tussenproducten en andere gegiste dranken wordt vermeld, moet deze in overeenstemming zijn met artikel 13 bis, leden 2 en 3, en artikel 18 bis, lid 2, van Richtlijn 92/83/EEG; c) de hoeveelheid van de alcoholhoudende drank wordt uitgedrukt in hectoliter, behalve voor ethylalcohol, waarvan de hoeveelheid in hectoliter zuivere alcohol wordt vermeld. 8. In vak 3 van het certificaat worden de gegevens vermeld die nodig zijn voor de identificatie van de bevoegde autoriteit, waaronder in voorkomend geval het identificatienummer van het douanekantoor overeenkomstig punt 5 van bijlage II bij Verordening (EG) nr. 684/2009. 9. De bevoegde autoriteiten kunnen afzien van de verplichte afstempeling van het opgestelde certificaat als dit met andere middelen, zoals een elektronische handtekening, is gewaarmerkt.",
  "source": "EUR LEX"
}