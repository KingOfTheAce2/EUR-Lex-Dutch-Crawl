{
  "url": "http://www.w3.org/1999/xhtml\">",
  "content": "L_2007307NL.01002201.xml 24.11.2007 NL Publicatieblad van de Europese Unie L 307/22 BESLUIT VAN DE RAAD van 8 november 2007 betreffende de toetreding van Bulgarije en Roemenië tot de Overeenkomst, opgesteld op grond van artikel K.3 van het Verdrag betreffende de Europese Unie, betreffende de ontzegging van de rijbevoegdheid (2007/765/EG) DE RAAD VAN DE EUROPESE UNIE, Gelet op het Verdrag betreffende de Europese Unie, Gelet op het Toetredingsverdrag van 2005, Gelet op de Toetredingsakte van 2005, en met name op artikel 3, lid 4, Gezien de aanbeveling van de Commissie, Gezien het advies van het Europees Parlement ( 1 ) , Overwegende hetgeen volgt: (1) De Overeenkomst, opgesteld op grond van artikel K.3 van het Verdrag betreffende de Europese Unie, betreffende de ontzegging van de rijbevoegdheid ( 2 ) (hierna „de Overeenkomst betreffende de ontzegging van de rijbevoegdheid” genoemd) is op 17 juni 1998 te Luxemburg ondertekend en is nog niet in werking getreden. (2) In artikel 3, lid 3, van de Toetredingsakte is bepaald dat Bulgarije en Roemenië toetreden tot de in bijlage I bij die Toetredingsakte opgesomde verdragen, overeenkomsten en protocollen, waaronder de Overeenkomst betreffende de ontzegging van de rijbevoegdheid. Deze verdragen, overeenkomsten en protocollen moeten ten aanzien van Bulgarije en Roemenië in werking treden op de door de Raad bepaalde data. (3) Overeenkomstig artikel 3, lid 4, van de Toetredingsakte moet de Raad de als gevolg van de toetreding vereiste aanpassingen in deze verdragen, overeenkomsten en protocollen aanbrengen, BESLUIT: Artikel 1 De Overeenkomst betreffende de ontzegging van de rijbevoegdheid treedt ten aanzien van Bulgarije en Roemenië in werking op de dag waarop zij in werking treedt ten aanzien van de oorspronkelijke ondertekenende lidstaten. Artikel 2 De Bulgaarse en de Roemeense versie van de Overeenkomst betreffende de ontzegging van de rijbevoegdheid ( 3 ) zijn op gelijke wijze authentiek als de overige teksten van die overeenkomst. Artikel 3 Dit besluit treedt in werking op de dag volgende op die van zijn bekendmaking in het Publicatieblad van de Europese Unie . Gedaan te Brussel, 8 november 2007. Voor de Raad De voorzitter R. PEREIRA ( 1 ) Advies uitgebracht op 10 juli 2007 (nog niet bekendgemaakt in het Publicatieblad). ( 2 ) PB C 216 van 10.7.1998, blz. 1 . ( 3 ) De Bulgaarse en de Roemeense tekst van de overeenkomst worden bekendgemaakt in een speciale uitgave van het Publicatieblad op een latere datum.",
  "source": "EUR LEX"
}