{
  "url": "http://www.w3.org/1999/xhtml\"><!--",
  "content": "L_2014145NL.01004001.xml 16.5.2014 NL Publicatieblad van de Europese Unie L 145/40 BESLUIT VAN DE RAAD van 8 mei 2014 inzake het namens de Europese Unie in te nemen standpunt tijdens de 93e vergadering van de Maritieme Veiligheidscommissie van de Internationale Maritieme Organisatie met betrekking tot de aanneming van de wijzigingen in de Solas-voorschriften II-1/29, II-2/3, 2/3, 2/9.7, 2/13.4, 2/18, III/20, in de LSA-code en de ESP-code 2011 (2014/280/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, en artikel 218, lid 9, Gezien het voorstel van de Europese Commissie, Overwegende hetgeen volgt: (1) Maatregelen door de Europese Unie op het gebied van zeevervoer dienen erop gericht te zijn de maritieme veiligheid te verbeteren. Het Internationaal Verdrag voor de beveiliging van mensenlevens op zee van 1974 (het Solas-verdrag van 1974), als gewijzigd, dat onder meer internationaal overeengekomen normen bevat voor passagiersschepen en hogesnelheidspassagiersvaartuigen die voor internationale reizen worden gebruikt, moet het voornaamste referentiekader voor de veiligheidsnormen vormen. (2) Op de 92e vergadering van de Maritieme Veiligheidscommissie (MSC) van de IMO werden onder meer wijzigingen goedgekeurd in de Solas-voorschriften II-1/29, II-2/3, 2/9.7, 2/13.4, 2/18, III/20, in de LSA-code en de ESP-code 2011. Die wijzigingen zullen naar verwachting worden vastgesteld tijdens de 93e vergadering van de MSC, die wordt gehouden in mei 2014. (3) Door de wijzigingen in de Solas-voorschriften II-2/3 en II-2/9.7 betreffende de brandwerendheid van ventilatiekanalen voor nieuwe schepen zullen nieuwe eisen worden ingevoerd voor ventilatiesystemen in schepen, waaronder passagiersschepen bestemd voor meer dan 36 passagiers. De bepalingen betreffende doorborende ventilatiekanalen en ventilatiesystemen op schepen bestemd voor meer dan 36 passagiers van voorschrift 12 in deel A en van voorschrift 9 in deel B van hoofdstuk II-2 van bijlage I bij Richtlijn 2009/45/EG van het Europees Parlement en de Raad ( 1 ) , voorzien in deze kwesties en zijn afgeleid van de Solas-bepalingen die naar verwachting zullen worden gewijzigd. (4) Door de wijzigingen in Solas-voorschrift II-2/13.4 worden aanvullende ontsnappingsvoorzieningen ingevoerd uit machineruimten op nieuwe passagiers- en vrachtschepen. De bepalingen van voorschrift 6 van hoofdstuk II-2, deel B, van bijlage I bij Richtlijn 2009/45/EG (voorzieningen voor ontsnapping) voorzien in deze kwesties en zijn afgeleid van de Solas-bepalingen die naar verwachting zullen worden gewijzigd. (5) De wijzigingen in Solas-voorschrift II-2/18 betreffende landingsplaatsen voor helikopters op nieuwe ro-ro-passagiersschepen omvatten de eis dat de schuimblussystemen in overstemming zijn met IMO-circulaire MSC.1/Circ.1431 van 31 mei 2012 over de richtsnoeren voor de goedkeuring van schuimblusmiddelen voor brandbestrijding bij helikoptervoorzieningen. In voorschrift 18 van hoofdstuk II-2, deel B, van bijlage I bij Richtlijn 2009/45/EG is bepaald dat schepen met een helikopterdek moeten voldoen aan de eisen van het Solas-voorschrift, als herzien op 1 januari 2003, dat nu naar verwachting zal worden gewijzigd. (6) De wijzigingen in voorschrift 20 van hoofdstuk III van het Solas-verdrag en in de bijbehorende eisen voor het periodiek onderhoud van reddingsboten en hulpverleningsboten voor alle schepen hebben als doel deze gedetailleerde vereisten verplicht te stellen. In hoofdstuk III van bijlage I bij Richtlijn 2009/45/EG is bepaald dat het onderhoud en de inspecties van persoonlijke reddingsmiddelen moeten worden uitgevoerd overeenkomstig dezelfde bepalingen van Solas-voorschrift III/20, die naar verwachting zullen worden gewijzigd. (7) Door de wijzigingen in de regels voor reddingsmiddelen (LSA-code) betreffende referentietestapparaten voor reddingsvesten zullen nieuwe eisen voor referentietestapparaten worden ingevoerd. In voorschrift 2.2 van hoofdstuk III van Richtlijn 2009/45/EG wordt gesteld dat alle persoonlijke reddingsmiddelen moeten voldoen aan de LSA-code. Bovendien wordt in artikel 5, lid 1, van Richtlijn 96/98/EG ( 2 ) van de Raad bepaald dat de in bijlage A.1 vermelde uitrusting aan boord van een communautair schip moet voldoen aan de toepasselijke voorschriften van de in die bijlage bedoelde internationale instrumenten. In punt A.1/1.4 van de tabel in bijlage A.1 is de toepasselijke norm voor reddingsvesten IMO-resolutie MSC 48(66) — de LSA-code, die naar verwachting zal worden gewijzigd. (8) Door de wijzigingen in Solas-voorschrift II-1/29 betreffende de eisen voor het testen van de stuurinrichting worden verdere eisen ingevoerd om de naleving aan te tonen tijdens proeven op zee. De voorschriften 6 en 7 van hoofdstuk II-1, deel C, van bijlage I bij Richtlijn 2009/45/EG worden afgeleid van en zijn een kopie van dezelfde bepaling van Solas-voorschrift 29 van hoofdstuk II-1, deel C, inzake de eisen voor de hoofd- en hulpstuurinrichting, die naar verwachting zullen worden gewijzigd. (9) De bovengenoemde wijzigingen van de Solas-voorschriften II-1/29, II-2/3, 2/9.7, 2/13.4, 2/18, III/20 en de LSA-code, zullen van toepassing zijn op de passagiersschepen en hogesnelheidspassagiersvaartuigen die worden gebruikt voor binnenlandse reizen, overeenkomstig de artikelen 1 en 3 van Richtlijn 2009/45/EG. Derhalve vallen deze wijzigingen, voor zover zij van invloed zijn op de passagiersschepen en hogesnelheidspassagiersvaartuigen die worden gebruikt voor binnenlandse reizen, onder de exclusieve bevoegdheid van de Unie. (10) De wijzigingen in de ESP-code 2011 zullen het programma in overeenstemming brengen met de werkwijze van de classificatiebureaus. Volgens de artikelen 5 en 6 van Verordening (EU) nr. 530/2012 van het Europees parlement en de Raad ( 3 ) is het verplicht om de keuringsregeling scheepvaart (CAS) van de IMO toe te passen op enkelwandige olietankschepen ouder dan 15 jaar. Het uitgebreide inspectieprogramma tijdens inspecties van bulkvervoerders en olietankschepen specificeert de wijze waarop deze intensievere inspecties moeten worden uitgevoerd. Aangezien de keuringsregeling scheepvaart het uitgebreide inspectieprogramma gebruikt als instrument om haar doel te bereiken, zullen eventuele wijzigingen in het uitgebreide inspectieprogramma automatisch van toepassing zijn door middel van Verordening (EU) nr. 530/2012. (11) De Unie is noch lid van de IMO, noch een overeenkomstsluitende partij bij de betrokken overeenkomsten en codes. Daarom is het noodzakelijk dat de Raad de lidstaten toestemming geeft om het standpunt van de Unie uit te dragen en te verklaren dat zij ermee instemmen door de genoemde wijzigingen gebonden te zijn, voor zover deze onder de exclusieve bevoegdheid van de Unie vallen, HEEFT HET VOLGENDE BESLUIT VASTGESTELD: Artikel 1 1.   Het standpunt van de Unie op de 93e vergadering van de Maritieme Veiligheidscommissie van de IMO houdt in dat wordt ingestemd met de aanneming van de wijzigingen in de Solas-voorschriften II-2/3, 2/9.7, 2/13.4 en 2/18 als vastgelegd in bijlage 13 bij IMO-document MSC 92/26.Add.1, en met de aanneming van de wijzigingen in de Solas-voorschriften II-1/29 en III/20, in de LSA-code en de ESP-code 2011 zoals vastgesteld in de bijlagen 31, 32, 33, 34, 35 en 36 bij IMO-document MSC 92/26/Add.2. 2.   Het standpunt van de Unie als omschreven in lid 1 wordt verwoord door de lidstaten die lid zijn van de IMO en die gezamenlijk optreden in het belang van de Unie. 3.   Over formele en kleine wijzigingen van dit standpunt kan overeenstemming worden bereikt zonder dat het standpunt hoeft te worden gewijzigd. Artikel 2 De lidstaten worden hierbij gemachtigd om te verklaren dat zij in het belang van de Unie ermee instemmen om door de in artikel 1, lid 1, genoemde wijzigingen gebonden te zijn voor zover deze onder de exclusieve bevoegdheid van de Unie vallen. Artikel 3 Dit besluit is gericht tot de lidstaten. Gedaan te Brussel, 8 mei 2014. Voor de Raad De voorzitter P. MITARACHI ( 1 ) Richtlijn 2009/45/EG van het Europees Parlement en de Raad van 6 mei 2009 inzake veiligheidsvoorschriften en -normen voor passagiersschepen ( PB L 163 van 25.6.2009, blz. 1 ). ( 2 ) Richtlijn 96/98/EG van de Raad van 20 december 1996 inzake uitrusting van zeeschepen ( PB L 46 van 17.2.1997, blz. 25 ). ( 3 ) Verordening (EU) nr. 530/2012 van het Europees Parlement en de Raad van 13 juni 2012 betreffende het versneld invoeren van de vereisten inzake een dubbelwandige uitvoering of een gelijkwaardig ontwerp voor enkelwandige olietankschepen ( PB L 172 van 30.6.2012, blz. 3 ).",
  "source": "EUR LEX"
}