{
  "url": "http://www.w3.org/1999/xhtml\"><!--",
  "content": "L_202402013NL.000101.fmx.xml Publicatieblad van de Europese Unie NL L-serie 2024/2013 26.7.2024 UITVOERINGSVERORDENING (EU) 2024/2013 VAN DE COMMISSIE van 23 juli 2024 betreffende maatregelen om de vestiging en verspreiding op het grondgebied van de Unie van Pomacea (Perry) te voorkomen en maatregelen voor de uitroeiing daarvan, en tot intrekking van Uitvoeringsbesluit 2012/697/EU DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( 1 ) , en met name artikel 28, lid 1, punten d) tot en met g), Overwegende hetgeen volgt: (1) In Uitvoeringsbesluit 2012/697/EU van de Commissie ( 2 ) zijn maatregelen vastgesteld om het binnenbrengen en de verspreiding in de Unie van het geslacht Pomacea (Perry) (“het nader omschreven plaagorganisme”) te voorkomen. (2) Uit de ervaring met de toepassing van Uitvoeringsbesluit 2012/697/EU blijkt dat die maatregelen moeten worden geactualiseerd om nadere voorschriften voor de uitvoering van onderzoek vast te stellen en om de maatregelen voor de uitroeiing van het nader omschreven plaagorganisme nauwkeuriger te beschrijven. (3) In deel B van bijlage II bij Uitvoeringsverordening (EU) 2019/2072 van de Commissie ( 3 ) is de lijst vastgesteld van EU-quarantaineorganismen waarvan bekend is dat zij op het grondgebied van de Unie voorkomen. (4) Het nader omschreven plaagorganisme is in die lijst opgenomen, aangezien bekend is dat het in bepaalde delen van het grondgebied van de Unie voorkomt, met aanzienlijke gevolgen voor voor opplant bestemde planten, met uitzondering van zaden, die alleen groeien in zoet water of in grond die permanent is verzadigd met zoet water (“de nader omschreven planten”). (5) Om te zorgen voor de vroegtijdige opsporing en snelle uitroeiing van het nader omschreven plaagorganisme moeten overeenkomstig artikel 22 van Verordening (EU) 2016/2031 en overeenkomstig Uitvoeringsverordening (EU) 2020/1231 van de Commissie ( 4 ) jaarlijkse onderzoeken worden uitgevoerd in delen van het grondgebied van de Unie waar het nader omschreven plaagorganisme voor zover bekend niet voorkomt. Die onderzoeken moeten gebaseerd zijn op de door de Europese Autoriteit voor voedselveiligheid gepubliceerde onderzoeksrichtsnoeren voor het nader omschreven plaagorganisme, aangezien daarin rekening wordt gehouden met de meest recente wetenschappelijke en technische ontwikkelingen. (6) Gezien de biologische eigenschappen van het nader omgeschreven plaagorganisme moeten de afgebakende gebieden bestaan uit een besmette zone van ten minste 10 m rond de plaats waar het nader omschreven plaagorganisme is aangetroffen, of het hele veld indien het in een bebouwd perceel is aangetroffen, en een bufferzone van ten minste 500 m rond de besmette zone, die echter alleen waterlopen en met zoet water verzadigde gebieden omvat. Wanneer de besmette zone echter een deel van een waterloop omvat, moet de bufferzone die waterloop ook omvatten voor een lengte van ten minste 1 000 m stroomafwaarts en 500 m stroomopwaarts van de plaats waar het nader omschreven plaagorganisme is aangetroffen, om rekening te houden met de mogelijke verspreiding van het nader omschreven plaagorganisme door de waterstroom. (7) Uit de ervaring met de toepassing van Uitvoeringsbesluit 2012/697/EU is gebleken dat mensen het nader omschreven plaagorganisme doorgaans buiten de afgebakende gebieden verplaatsen, zonder zich ervan bewust te zijn dat het een quarantaineorganisme is waarvan het binnenbrengen in en het verkeer binnen het grondgebied van de EU verboden is. Daarom moeten de bevoegde autoriteiten binnen de afgebakende gebieden het publiek bewust maken van de dreiging die uitgaat van dat plaagorganisme en de maatregelen die zijn getroffen om de verdere verspreiding ervan buiten die gebieden te voorkomen. (8) Zodra het nader omschreven plaagorganisme is aangetroffen, moeten de uitroeiingsmaatregelen bestaan uit de verwijdering en vernietiging van het nader omschreven plaagorganisme, met inbegrip van de eieren ervan, hygiëneprotocollen voor machines en apparatuur, alsook een combinatie van behandelingen en waterbeheerstrategieën voor de uitroeiing van dat plaagorganisme. (9) Er hoeft echter geen afgebakend gebied te worden ingesteld indien het nader omschreven organisme incidenteel wordt aangetroffen of wordt aangetroffen in landen waar het nader omschreven organisme zich vanwege de klimatologische omstandigheden niet kan vestigen, en dat plaagorganisme onmiddellijk wordt uitgeroeid en er aanwijzingen zijn dat de vondst naar verwachting niet tot vestiging zal leiden. Dit is de meest proportionele aanpak voor geïsoleerde vondsten, mits onderzoeken worden verricht om te bevestigen dat het nader omschreven plaagorganisme daar niet aanwezig is. (10) Daarom en omwille van de juridische duidelijkheid moet Uitvoeringsbesluit 2012/697/EU worden ingetrokken, aangezien de bepalingen daarvan betreffende het voorkomen van de vestiging en verspreiding van het nader omschreven plaagorganisme gedeeltelijk door deze verordening en gedeeltelijk door de bijlagen VII en VIII bij Uitvoeringsverordening (EU) 2019/2072 moeten worden vervangen. (11) Deze verordening moet van toepassing zijn met ingang van 26 januari 2025 om ervoor te zorgen dat de respectieve bepalingen betreffende het nader omschreven plaagorganisme van toepassing worden op dezelfde datum als de bepalingen die voor dat plaagorganisme zijn vastgesteld in Uitvoeringsverordening (EU) 2024/2004 van de Commissie ( 5 ) . (12) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Onderwerp Deze verordening voorziet in maatregelen om te voorkomen dat Pomacea (Perry) zich op het grondgebied van de Unie vestigt en verspreidt, en maatregelen om dat plaagorganisme uit te roeien. Artikel 2 Definities Voor de toepassing van deze verordening wordt verstaan onder: 1) “nader omschreven plaagorganisme”: alle levensfasen van het geslacht Pomacea (Perry); 2) “nader omschreven planten”: voor opplant bestemde planten, met uitzondering van zaden, die alleen groeien in zoet water of in grond die permanent is verzadigd met zoet water; 3) “de onderzoeksrichtsnoeren”: de publicatie “Onderzoeksrichtsnoeren wat betreft Pomacea spp.” ( 6 ) (Pest survey card on Pomacea spp.) van de Europese Autoriteit voor voedselveiligheid. Artikel 3 Onderzoeken op het grondgebied van de Unie 1.   De bevoegde autoriteiten voeren jaarlijks risicogebaseerde onderzoeken naar de aanwezigheid van het nader omschreven plaagorganisme buiten de in artikel 4 bedoelde afgebakende gebieden uit in die delen van het grondgebied van de Unie waar het nader omschreven plaagorganisme voor zover bekend niet voorkomt, maar zich wel zou kunnen vestigen; zij houden daarbij rekening met de informatie waarnaar in de onderzoeksrichtsnoeren wordt verwezen. 2.   De onderzoeken bestaan uit visuele controles op de meest geschikte tijdstippen voor de opsporing van het nader omschreven plaagorganisme in velden met de nader omschreven planten en natuurlijke of kunstmatige wetlands, zoals rivieren, meren, vijvers en irrigatiekanalen. Artikel 4 Instelling van afgebakende gebieden 1.   Wanneer de aanwezigheid van het nader omschreven plaagorganisme officieel is bevestigd, bakent de betrokken lidstaat onverwijld een gebied af dat bestaat uit: a) een besmette zone, die ten minste het gebied omvat met een straal van 10 m rond de plaats waar het nader omschreven plaagorganisme is aangetroffen of, indien het op een bebouwd perceel is aangetroffen, het hele veld, en b) een bufferzone met een breedte van ten minste 500 m rond het besmette gebied. 2.   Die bufferzone omvat uitsluitend waterlopen en gebieden die verzadigd zijn met zoet water. Als de besmette zone een deel van een waterloop omvat, omvat de bufferzone die waterloop voor een lengte van ten minste 1 000 m stroomafwaarts en 500 m stroomopwaarts van de plaats waar het nader omschreven organisme is aangetroffen. 3.   In gevallen waarin bufferzones van verschillende afgebakende gebieden elkaar overlappen, wordt een nieuw afgebakend gebied ingesteld bestaande uit het gebied dat door de desbetreffende besmette zones en bufferzones wordt bestreken, om duidelijke grenzen van het afgebakende gebied te waarborgen. 4.   Indien het nader omschreven plaagorganisme in de bufferzone is aangetroffen, worden de grenzen van de besmette zone en de bufferzone dienovereenkomstig aangepast. 5.   Binnen de afgebakende gebieden maken de bevoegde autoriteiten het publiek bewust van de dreiging die uitgaat van het nader omschreven plaagorganisme en de maatregelen die zijn getroffen om de verdere verspreiding ervan buiten die gebieden te voorkomen. Zij zorgen ervoor dat professionele exploitanten en de algemene bevolking op de hoogte zijn van de grenzen van de afgebakende gebieden. Artikel 5 Afwijking van de instelling van afgebakende gebieden 1.   In afwijking van artikel 4, lid 1, kunnen de bevoegde autoriteiten ervoor kiezen geen afgebakend gebied in te stellen, wanneer aan alle volgende voorwaarden is voldaan: a) het nader omschreven plaagorganisme is aangetroffen op een van de volgende plaatsen: i) een geïsoleerd waterlichaam (bv. vijver, meer); ii) een productielocatie die fysiek geïsoleerd is van de omringende waterwegen; iii) een natuurlijk waterlichaam waar het nader omschreven plaagorganisme zich door lage temperaturen niet kan vestigen; b) er is bewijsmateriaal waaruit blijkt dat het nader omschreven plaagorganisme niet is ontsnapt van de plaats waar het is aangetroffen; c) er is bewijsmateriaal waaruit blijkt dat het gaat om een geïsoleerde vondst die naar verwachting niet zal leiden tot vestiging van het nader omschreven plaagorganisme; d) in de in lid 1, punt a), i) en ii), bedoelde gevallen is er geen waterverbinding die de natuurlijke verspreiding van het nader omschreven plaagorganisme tussen de plaats waar het is aangetroffen en de natuurlijke omgeving mogelijk maakt; e) indien het waterlichaam een zuiveringssysteem heeft, is dat systeem gereinigd om te waarborgen dat het nader omschreven plaagorganisme niet aanwezig is. 2.   Wanneer de bevoegde autoriteit gebruikmaakt van de in lid 1 bedoelde afwijking: a) treft zij maatregelen om te zorgen voor de snelle uitroeiing van het nader omschreven plaagorganisme en om de mogelijkheid van de verspreiding daarvan uit te sluiten; b) gaat zij na hoe de besmetting is ontstaan en traceert zij de met de vondst van het nader omschreven plaagorganisme verband houdende routes zo ver mogelijk; c) maakt zij het publiek bewust van de dreiging die van het nader omschreven plaagorganisme uitgaat, en d) voert zij ten minste twee jaar lang na de vondst visuele controles uit op de plaats waar het nader omschreven plaagorganisme is aangetroffen en in de omgeving, om in de in punt 1, a), i) en ii), beschreven gevallen te waarborgen dat het nader omschreven plaagorganisme niet aanwezig is. Artikel 6 Uitroeiingsmaatregelen De uitroeiingsmaatregelen omvatten het volgende: a) de verwijdering en vernietiging van het nader omschreven plaagorganisme; b) intensieve monitoring op de aanwezigheid van het nader omschreven plaagorganisme door inspecties tweemaal per jaar met speciale nadruk op de bufferzone; c) een hygiëneprotocol voor alle gebruikte landbouw- en aquacultuurmachines die in contact kunnen komen met het nader omschreven plaagorganisme en dit kunnen verspreiden; d) een hygiëneprotocol voor alle uitrusting voor watersport en vaartuigen, met inbegrip van visnetten, die stilligt in het afgebakende gebied; e) een combinatie van behandelingen tegen het nader omschreven plaagorganisme en waterbeheer, met inbegrip van de ontwatering van percelen, kunstmatige meren, vijvers en irrigatiekanalen, in gebieden waar dat van toepassing is. Artikel 7 Jaarlijkse onderzoeken in afgebakende gebieden 1.   De bevoegde autoriteiten voeren in de afgebakende gebieden jaarlijkse onderzoeken uit zoals bedoeld in artikel 19, lid 1, van Verordening (EU) 2016/2031 om de aanwezigheid van het nader omschreven plaagorganisme te detecteren; zij houden daarbij rekening met de informatie waarnaar in de onderzoeksrichtsnoeren wordt verwezen. 2.   Die onderzoeken bestaan uit: a) visuele controles op de meest geschikte tijdstippen voor de opsporing van het nader omschreven plaagorganisme in velden met de nader omschreven planten en natuurlijke of kunstmatige wetlands, zoals rivieren, meren, vijvers en irrigatiekanalen, en b) monsterneming en tests indien de aanwezigheid van het nader omschreven plaagorganisme wordt vastgesteld of vermoed. Artikel 8 Opheffing van de afbakening De in artikel 4 bedoelde afbakening kan worden opgeheven wanneer het nader omschreven plaagorganisme op basis van de in artikel 7 bedoelde onderzoeken gedurende ten minste vier opeenvolgende jaren niet in het afgebakende gebied is aangetroffen. Artikel 9 Rapportageverplichtingen De lidstaten dienen elk jaar uiterlijk op 30 april bij de Commissie en de andere lidstaten de resultaten in van de onderzoeken die in het voorgaande kalenderjaar zijn uitgevoerd uit hoofde van: a) artikel 3, buiten de afgebakende gebieden, met gebruikmaking van de modellen in bijlage I bij Uitvoeringsverordening (EU) 2020/1231 van de Commissie; b) Artikel 7, in de afgebakende gebieden, met gebruikmaking van een van de modellen in de bijlage bij deze verordening. Artikel 10 Intrekking van Uitvoeringsbesluit 2012/697/EU Uitvoeringsbesluit 2012/697/EU wordt ingetrokken. Artikel 11 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is van toepassing met ingang van 26 januari 2025. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 juli 2024. Voor de Commissie De voorzitter Ursula VON DER LEYEN ( 1 ) PB L 317 van 23.11.2016, blz. 4 , ELI: http://data.europa.eu/eli/reg/2016/2031/oj . ( 2 ) Uitvoeringsbesluit 2012/697/EU van de Commissie van 8 november 2012 wat betreft maatregelen het binnenbrengen en de verspreiding in de Unie van het geslacht Pomacea (Perry) te voorkomen ( PB L 311 van 10.11.2012, blz. 14 , ELI: http://data.europa.eu/eli/dec_impl/2012/697/oj ). ( 3 ) Uitvoeringsverordening (EU) 2019/2072 van de Commissie van 28 november 2019 tot vaststelling van eenvormige voorwaarden voor de uitvoering van Verordening (EU) 2016/2031 van het Europees Parlement en de Raad, wat betreft beschermende maatregelen tegen plaagorganismen bij planten, en tot intrekking van Verordening (EG) nr. 690/2008 van de Commissie en tot wijziging van Uitvoeringsverordening (EU) 2018/2019 van de Commissie ( PB L 319 van 10.12.2019, blz. 1 , ELI: http://data.europa.eu/eli/reg_impl/2019/2072/oj ). ( 4 ) Uitvoeringsverordening (EU) 2020/1231 van de Commissie van 27 augustus 2020 betreffende het formaat en de instructies voor de jaarlijkse verslagen over de resultaten van de onderzoeken en betreffende het formaat van de meerjarige onderzoekprogramma’s en de praktische regeling, die respectievelijk in de artikelen 22 en 23 van Verordening (EU) 2016/2031 van het Europees Parlement en de Raad zijn bepaald ( PB L 280 van 28.8.2020, blz. 1 , ELI: http://data.europa.eu/eli/reg_impl/2020/1231/oj ). ( 5 ) Uitvoeringsverordening (EU) 2024/2004 van de Commissie van 23 juli 2024 tot wijziging van Uitvoeringsverordening (EU) 2019/2072 wat betreft de lijst van plaagorganismen en de regels voor het binnenbrengen op en het verkeer binnen het grondgebied van de Unie van planten, plantaardige producten en andere materialen ( PB L, 2024/2004, 26.7.2024, ELI: http://data.europa.eu/eli/reg_impl/2024/2004/oj ). ( 6 ) EFSA (Europese Autoriteit voor voedselveiligheid), 2020. Pest survey card on Pomacea spp., EFSA supporting publication 2020:EN-1877. 37 blz., doi:10.2903/sp.efsa.2020.EN-1877. BIJLAGE Modellen voor de verslaglegging van de resultaten van de uitgevoerde jaarlijkse onderzoeken uit hoofde van artikel 7 DEEL A 1. Model voor de verslaglegging van de resultaten van jaarlijkse onderzoeken 1. Omschrijving van het afgebakende gebied 2. Aanvankelijke omvang van het afgebakende gebied (ha) 3. Geactualiseerde omvang van het afgebakende gebied (ha) 4. Aanpak (uitroeiing of inperking) 5. Zone 6. Onderzoekslocaties 7. Vastgestelde risicogebieden 8. Geïnspecteerde risicogebieden 9. Plantmateriaal/Handelsartikel 10. Lijst van waardplantensoorten 11. Tijdschema 12. Bijzonderheden van het onderzoek 13. Aantal geanalyseerde symptomatische monsters: i: totaal ii: positief iii: negatief iv: niet bekend 14. Aantal geanalyseerde asymptomatische monsters: i: totaal ii: positief iii: negatief iv: niet bekend 15. Kennisgevingsnummer van de gemelde uitbraken, voor zover van toepassing, overeenkomstig Uitvoeringsverordening (EU) 2019/1715 16. Opmerkingen A) Aantal visuele controles B) Totaal aantal genomen monsters C) Type vallen (of andere methode (bv. vangnet)) D) Aantal vallen (of andere vangmethode) E) Aantal locaties met vallen indien afwijkend van de in punt D) vermelde gegevens F) Type tests (bv. microscopische identificatie, PCR, Elisa enz.) G) Totaal aantal tests H) Andere maatregelen (bv. speurhonden, drones, helikopters, bewustmakingscampagnes enz.) Naam Datum van instelling Beschrijving Aantal I) Aantal andere maatregelen Aantal Datum A B C D E F G H I i ii iii iv i ii iii iv 2. Instructies voor het invullen van het model Indien dit model wordt ingevuld, wordt het model in deel B niet ingevuld. Kolom 1: vermeld de naam van het geografische gebied, het uitbraaknummer of andere informatie waarmee dit afgebakende gebied kan worden geïdentificeerd, en de datum van instelling. Kolom 2: vermeld de omvang van het afgebakende gebied voor aanvang van het onderzoek. Kolom 3: vermeld de omvang van het afgebakende gebied na het onderzoek. Kolom 4: vermeld de aanpak: uitroeiing of inperking. Voeg zo veel rijen toe als nodig, afhankelijk van het aantal afgebakende gebieden en de aanpak die in deze gebieden wordt gehanteerd. Kolom 5: vermeld de zone van het afgebakende gebied waar het onderzoek is uitgevoerd, met zoveel rijen als nodig: besmette zone of bufferzone, in afzonderlijke rijen. Vermeld, indien van toepassing, in afzonderlijke rijen het gebied van de besmette zone waar het onderzoek is uitgevoerd (bv. de laatste 20 km aangrenzend aan de bufferzone, rond kwekerijen enz.). Kolom 6: vermeld het aantal en de beschrijving van de onderzoeklocaties, door een van de volgende vermeldingen te kiezen: 1. in de open lucht (productiegebied): 1.1. veld (landbouwgrond, weidegrond); 1.2. boomgaard/wijngaard; 1.3. kwekerij; 1.4. bos; 2. in de open lucht (overig): 2.1. privétuin; 2.2. openbare locaties; 2.3. beschermd gebied; 2.4. wilde planten in een niet-beschermd gebied; 2.5. andere locatie, met specificatie van het specifieke geval (bv. tuincentrum, commerciële locatie waar verpakkingsmateriaal van hout wordt gebruikt, houtindustrie, waterrijk natuurgebied, irrigatie- en drainagenetwerk); 3. besloten omgeving: 3.1. kas; 3.2. privéterrein anders dan een kas; 3.3. openbare locatie anders dan een kas; 3.4. andere locatie, met specificatie van het specifieke geval (bv. tuincentrum, commerciële locatie waar verpakkingsmateriaal van hout wordt gebruikt, houtindustrie). Kolom 7: vermeld welke risicogebieden zijn vastgesteld op basis van de biologische eigenschappen van het plaagorganisme, de aanwezigheid van waardplanten, ecoklimatologische omstandigheden en risicolocaties. Kolom 8: vermeld van de in kolom 7 vermelde risicogebieden, de in het onderzoek opgenomen risicogebieden. Kolom 9: vermeld planten, vruchten, zaden, bodem, verpakkingsmateriaal, hout, machines, voertuigen, water, andere, met vermelding van het specifieke geval. Kolom 10: vermeld de lijst van onderzochte plantensoorten/-geslachten, met telkens één rij per plantensoort/-geslacht. Kolom 11: vermeld de maanden van het jaar waarin het onderzoek is uitgevoerd. Kolom 12: vermeld de bijzonderheden van het onderzoek, afhankelijk van de specifieke wettelijke voorschriften voor elk plaagorganisme. Geef met “n.v.t.” aan wanneer de gegevens van een bepaalde kolom niet van toepassing zijn. Kolommen 13 en 14: vermeld de resultaten, indien van toepassing, en verstrek de beschikbare informatie in de desbetreffende kolommen. Onder “niet bekend” wordt verstaan: de geanalyseerde monsters waarvan om verschillende redenen geen resultaat kon worden bepaald (bv. onder het detectieniveau, niet-geïdentificeerd of onverwerkt monster, oud monster). Kolom 15: vermeld voor vondsten in de bufferzone de kennisgevingen van uitbraken van het jaar waarin het onderzoek heeft plaatsgevonden. Het kennisgevingsnummer van de uitbraak hoeft niet te worden vermeld wanneer de bevoegde autoriteit heeft besloten dat het een van de in artikel 14, lid 2, artikel 15, lid 2, of artikel 16 van Verordening (EU) 2016/2031 bedoelde gevallen betreft. Vermeld in dit geval in kolom 16 (Opmerkingen) de reden voor het niet verstrekken van deze informatie. DEEL B 1. Model voor verslaglegging van de resultaten van op statistische gegevens gebaseerde jaarlijkse onderzoeken 1. Omschrijving van het afgebakende gebied 2. Aanvankelijke omvang van het afgebakende gebied (ha) 3. Geactualiseerde omvang van het afgebakende gebied (ha) 4. Aanpak 5. Zone 6. Onderzoekslocaties 7. Tijdschema A. Omschrijving van het onderzoek (inputparameters voor RiBESS+) B. Bemonsteringsinspanning C. Resultaten van het onderzoek 25. Opmerkingen 8. Doelpopulatie 9. Epidemiologische eenheden 10. Detectiemethoden 11. Doeltreffendheid van de bemonstering 12. Gevoeligheid van de methode 13. Risicofactoren (activiteiten, locaties en gebieden) 14. Aantal geïnspecteerde epidemiologische eenheden 15. Aantal visuele controles 16. Aantal monsters 17. Aantal vallen 18. Aantal locaties met vallen 19. Aantal tests 20. Aantal andere maatregelen 21. Resultaten 22. Kennisgevingsnummer van de gemelde uitbraken, voor zover van toepassing, overeenkomstig Uitvoeringsverordening (EU) 2019/1715 23. Behaald betrouwbaarheidsniveau 24. Aangenomen prevalentie Naam Datum van instelling Beschrijving Aantal Waardsoort Gebied (ha of andere, relevantere eenheid) Inspectie-eenheden Beschrijving Eenheden Visuele controles Vallen Afleggen van tests Overige methoden Risicofactor Risiconiveaus Aantal locaties Relatieve risico’s Aandeel van de waardpopulatie Positief Negatief Niet bekend Aantal Datum 2. Instructies voor het invullen van het model Licht de onderliggende aannamen voor de opzet van het onderzoek per plaagorganisme toe. Geef een samenvatting en motivering van: — de doelpopulatie, de epidemiologische eenheid en de inspectie-eenheden; — de detectiemethode en de gevoeligheid van de methode; — de risicofactor(en), met vermelding van de risiconiveaus en de dienovereenkomstige relatieve risico’s en aandelen van de waardplantpopulatie. Kolom 1: vermeld de naam van het geografische gebied, het uitbraaknummer of andere informatie waarmee dit afgebakende gebied kan worden geïdentificeerd, en de datum van instelling. Kolom 2: vermeld de omvang van het afgebakende gebied voor aanvang van het onderzoek. Kolom 3: vermeld de omvang van het afgebakende gebied na het onderzoek. Kolom 4: vermeld de aanpak: uitroeiing of inperking. Voeg zo veel rijen toe als nodig, afhankelijk van het aantal afgebakende gebieden per plaagorganisme en de aanpak die in deze gebieden wordt gehanteerd. Kolom 5: vermeld de zone van het afgebakende gebied waar het onderzoek is uitgevoerd, met zoveel rijen als nodig: besmette zone of bufferzone, in afzonderlijke rijen. Vermeld, indien van toepassing, in afzonderlijke rijen het gebied van de besmette zone waar het onderzoek is uitgevoerd (bv. de laatste 20 km aangrenzend aan de bufferzone, rond kwekerijen). Kolom 6: vermeld het aantal en de beschrijving van de onderzoeklocaties, door een van de volgende vermeldingen te kiezen: 1. in de open lucht (productiegebied): 1.1. veld (landbouwgrond, weidegrond); 1.2. boomgaard/wijngaard; 1.3. kwekerij; 1.4. bos; 2. in de open lucht (overig): 2.1. privétuinen; 2.2. openbare locaties; 2.3. beschermd gebied; 2.4. wilde planten in een niet-beschermd gebied; 2.5. andere locatie, met specificatie van het specifieke geval (bv. tuincentrum, commerciële locatie waar verpakkingsmateriaal van hout wordt gebruikt, houtindustrie, waterrijk natuurgebied, irrigatie- en drainagenetwerk); 3. besloten omgeving: 3.1. kas; 3.2. privéterrein anders dan een kas; 3.3. openbare locatie anders dan een kas; 3.4. andere locatie, met specificatie van het specifieke geval (bv. tuincentrum, commerciële locatie waar verpakkingsmateriaal van hout wordt gebruikt, houtindustrie). Kolom 7: vermeld de maanden van het jaar waarin de onderzoeken zijn uitgevoerd. Kolom 8: vermeld de gekozen doelpopulatie, met de dienovereenkomstige lijst van waardsoorten/-geslachten en het bestreken gebied. De doelpopulatie wordt omschreven als het geheel van inspectie-eenheden. De omvang daarvan wordt voor landbouwgebieden gewoonlijk in hectaren omschreven, maar kan ook in percelen, velden, kassen enz. worden uitgedrukt. Motiveer de gemaakte keuze in de onderliggende aannamen. Vermeld de onderzochte inspectie-eenheden. Onder “inspectie-eenheid” wordt verstaan: planten, delen van planten, handelsartikelen, materialen, vectoren die zijn onderzocht om de plaagorganismen te identificeren en op te sporen. Kolom 9: vermeld de onderzochte epidemiologische eenheden, met vermelding van de beschrijving en de meeteenheid. Onder “epidemiologische eenheid” wordt verstaan: een homogeen gebied waar de interacties tussen het plaagorganisme, de waardplanten en de abiotische en biotische factoren en omstandigheden tot dezelfde epidemiologie zou leiden als het plaagorganisme aanwezig is. Epidemiologische eenheden zijn een onderverdeling van de doelpopulatie die, wat de epidemiologie betreft, homogeen zijn en die ten minste één waardplant omvatten. In sommige gevallen kan de volledige waardpopulatie in een regio/gebied/land als epidemiologische eenheid worden gedefinieerd. Een epidemiologische eenheid kan een regio volgens de Nomenclatuur van territoriale eenheden voor de statistiek (NUTS), een stedelijk gebied, een bos, een rozentuin, een landbouwbedrijf, of een gebied van een bepaald aantal hectaren zijn. De keuze van de epidemiologische eenheden moet in de onderliggende aannamen worden verantwoord. Kolom 10: vermeld de bij het onderzoek gebruikte methoden en het aantal activiteiten voor elk geval, afhankelijk van de specifieke wettelijke voorschriften voor elk plaagorganisme. Geef met “n.v.t.” aan wanneer de gegevens van een bepaalde kolom niet beschikbaar zijn. Kolom 11: geef een schatting van de doeltreffendheid van de bemonstering. Onder “doeltreffendheid van de bemonstering” wordt verstaan: de waarschijnlijkheid dat van een besmette plant de besmette delen worden geselecteerd. Voor vectoren wordt gekeken naar de doeltreffendheid van de methode voor het vangen van een positieve vector wanneer deze in het onderzoeksgebied aanwezig is. Voor de bodem wordt gekeken naar de doeltreffendheid van het selecteren van een bodemmonster dat het plaagorganisme bevat, wanneer het plaagorganisme in het onderzoeksgebied aanwezig is. Kolom 12: onder “gevoeligheid van de methode” wordt verstaan: de waarschijnlijkheid dat de aanwezigheid van een plaagorganisme correct met een methode wordt aangetoond. De gevoeligheid van de methode wordt omschreven als de waarschijnlijkheid dat een daadwerkelijk positieve waard een positief testresultaat geeft. De doeltreffendheid van de bemonstering (d.w.z. de waarschijnlijkheid dat van een besmette plant de besmette delen worden geselecteerd) wordt vermenigvuldigd met de diagnostische gevoeligheid (die wordt gekenmerkt door de visuele controles en/of de laboratoriumtest die tijdens het identificatieproces wordt gebruikt). Kolom 13: vermeld de risicofactoren in afzonderlijke rijen en voeg zoveel rijen toe als nodig. Vermeld voor elke risicofactor het risiconiveau, het overeenkomstige relatieve risico en het aandeel van de waardpopulatie. Kolom B: vermeld de bijzonderheden van het onderzoek, afhankelijk van de specifieke wettelijke voorschriften voor elk plaagorganisme. Geef met “n.v.t.” aan wanneer de gegevens van een bepaalde kolom niet van toepassing zijn. De in deze kolommen te verstrekken informatie houdt verband met de informatie in kolom 10 (“Detectiemethoden”). Kolom 18: vermeld het aantal locaties met vallen indien dit aantal verschilt van het aantal vallen (kolom 17) (bv. omdat dezelfde val op verschillende plaatsen is gebruikt). Kolom 21: vermeld het aantal positieve monsters, het aantal negatieve monsters en het aantal monsters met als resultaat “niet bekend”. Onder “niet bekend” wordt verstaan: de geanalyseerde monsters waarvan om verschillende redenen geen resultaat kon worden bepaald (bv. onder het detectieniveau, niet-geïdentificeerd of onverwerkt monster, oud monster). Kolom 22: vermeld de kennisgevingen van uitbraken van het jaar waarin het onderzoek heeft plaatsgevonden. Het kennisgevingsnummer van de uitbraak hoeft niet te worden vermeld wanneer de bevoegde autoriteit heeft besloten dat het een van de in artikel 14, lid 2, artikel 15, lid 2, of artikel 16 van Verordening (EU) 2016/2031 bedoelde gevallen betreft. Vermeld in dit geval in kolom 25 (Opmerkingen) de reden voor het niet verstrekken van deze informatie. Kolom 23: vermeld de gevoeligheid van het onderzoek zoals omschreven in internationale norm voor fytosanitaire maatregelen (ISPM) nr. 31. Deze waarde betreffende het behaalde betrouwbaarheidsniveau van de afwezigheid van plaagorganismen wordt berekend op basis van de uitgevoerde onderzoeken (en/of bemonsteringen) waarbij de gevoeligheid van de methode en aangenomen prevalentie vaststaan. Kolom 24: vermeld de aangenomen prevalentie op basis van een aan het onderzoek voorafgaande raming van de vermoedelijke daadwerkelijke prevalentie van het plaagorganisme in de praktijk. De aangenomen prevalentie wordt als doel van het onderzoek vastgesteld en komt overeen met de afweging die de risicobeheerders maken tussen het risico dat het plaagorganisme aanwezig is, en de middelen die voor het onderzoek beschikbaar zijn. Voor een opsporingsonderzoek wordt gewoonlijk een waarde van 1 % vastgelegd. ELI: http://data.europa.eu/eli/reg_impl/2024/2013/oj ISSN 1977-0758 (electronic edition)",
  "source": "EUR LEX"
}