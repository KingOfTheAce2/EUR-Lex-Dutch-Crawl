{
  "url": "http://www.w3.org/1999/xhtml\"><!--",
  "content": "L_2017146NL.01013301.xml 9.6.2017 NL Publicatieblad van de Europese Unie L 146/133 BESLUIT (EU) 2017/971 VAN DE RAAD van 8 juni 2017 tot bepaling van de plannings- en uitvoeringsregelingen voor niet-uitvoerende militaire GVDB-missies van de EU en tot wijziging van Besluit 2010/96/GBVB betreffende een militaire missie van de Europese Unie om de Somalische veiligheidstroepen te helpen opleiden, Besluit 2013/34/GBVB betreffende een militaire missie van de Europese Unie om de Malinese strijdkrachten te helpen opleiden (EUTM Mali) en Besluit (GBVB) 2016/610 betreffende een militaire GVDB-opleidingsmissie van de Europese Unie in de Centraal-Afrikaanse Republiek (EUTM RCA) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft besloten dat de planning en de uitvoering van niet-uitvoerende militaire missies van de EU moeten worden versterkt. (2) In zijn conclusies van 6 maart 2017 is de Raad overeengekomen om bij wijze van kortetermijndoelstelling een militair plannings- en uitvoeringsvermogen („Military Planning and Conduct Capability” — MPCC) binnen de militaire staf van de EU (EUMS) in Brussel in te stellen, dat op strategisch niveau verantwoordelijk is voor de operationele planning en uitvoering van niet-uitvoerende militaire missies, en werkt onder de politieke controle en de strategische leiding van het Politiek en Veiligheidscomité (PVC). (3) Het nieuwe MPCC zal parallel en op gecoördineerde wijze werken met het civiel plannings- en uitvoeringsvermogen, met name via een Gezamenlijke Cel ondersteuningscoördinatie. (4) In zijn conclusies van 6 maart 2017 heeft de Raad besloten dat de directeur-generaal van de EUMS de directeur van het MPCC zal zijn, en in die hoedanigheid de functie van missiecommandant zal vervullen voor niet-uitvoerende militaire missies, waaronder de drie opleidingsmissies van de EU („EU Training Missions” — EUTM's) in Somalië, Mali en de Centraal-Afrikaanse Republiek, in overeenstemming met het mandaat van de directeur van het MPCC. (5) In zijn conclusies van 6 maart 2017 heeft de Raad ook ingestemd met voorstellen inzake strategische prognoses en strategisch toezicht op basis waarvan de Raad, de hoge vertegenwoordiger van de Unie voor buitenlandse zaken en veiligheidsbeleid (HV) en het PVC bij het uitvoeren van hun respectieve verantwoordelijkheden met betrekking tot niet-uitvoerende militaire missies doeltreffend kunnen worden ondersteund door de desbetreffende crisisbeheersingsstructuren van de Europese dienst voor extern optreden (EDEO), onder meer door systematische interactie en coördinatie tussen de missiecommandant en die structuren op strategisch-politiek niveau, zonder afbreuk te doen aan de commandostructuur. (6) Op 8 juni 2017 heeft de Raad zijn goedkeuring gehecht aan het geconsolideerde mandaat van de EUMS, met inbegrip van het MPCC. Dit mandaat doet recht aan de specifieke kenmerken van de EUMS en de bijzonderheden van de taken ervan, overeenkomstig artikel 4, lid 3, punt a), van Besluit 2010/427/EU van de Raad ( 1 ) tot vaststelling van de organisatie en werking van de EDEO, zoals aangepast aan de door de Raad goedgekeurde nieuwe commando- en controleregelingen, en komt in de plaats van het niet langer toepasselijke mandaat van de EUMS dat is gehecht aan Besluit 2001/80/GBVB van de Raad ( 2 ) houdende instelling van de Militaire Staf van de Europese Unie. Het MPCC zal derhalve de taken uitvoeren die het in het nieuwe geconsolideerde mandaat zijn toegewezen. (7) De noodzakelijke voorbereidingen zijn getroffen opdat het MPCC zijn verantwoordelijkheden kan opnemen, in het bijzonder met betrekking tot de EUTM's in Somalië, Mali en de Centraal-Afrikaanse Republiek. (8) De Raad moet dienovereenkomstig de plannings- en uitvoeringsregelingen voor niet-uitvoerende militaire missies vaststellen en de commandostructuur van die drie missies wijzigen. (9) De directeur van het MPCC moet de verantwoordelijkheden uitoefenen die aan de operationeel commandant zijn toegekend bij Besluit (GBVB) 2015/528 van de Raad ( 3 ) tot instelling van een mechanisme voor het beheer van de financiering van de gemeenschappelijke kosten van de operaties van de Europese Unie die gevolgen hebben op militair of defensiegebied (Athena). (10) De commandanten van de missiestrijdkrachten van de EUTM's moeten, waar mogelijk, worden betrokken bij de aanbevelingen van de missiecommandant aan het PVC wat betreft de deelname van derde staten. (11) Onverminderd de commandostructuur krijgen de commandanten van de EU-missiestrijdkrachten, waar nodig, ter plaatse politieke aansturing van de speciale vertegenwoordigers van de EU en de betrokken delegaties van de Unie in de regio. (12) Overeenkomstig artikel 5 van Protocol nr. 22 betreffende de positie van Denemarken, gehecht aan het Verdrag betreffende de Europese Unie en het Verdrag betreffende de werking van de Europese Unie, neemt Denemarken niet deel aan de uitwerking en de uitvoering van besluiten en acties van de Unie die gevolgen hebben op defensiegebied. Denemarken neemt niet deel aan de uitvoering van dit besluit, HEEFT HET VOLGENDE BESLUIT VASTGESTELD: Artikel 1 1.   De verantwoordelijkheid van de operationele planning en uitvoering van niet-uitvoerende militaire missies van de EU op militair-strategisch niveau wordt toegekend aan de directeur van het militaire plannings- en uitvoeringsvermogen (MPCC). 2.   Niet-uitvoerende militaire missies worden bij hun instelling op operationeel niveau in een inzetgebied geleid door een commandant van de missiestrijdkrachten van de EU, die onder het bevel van de directeur van het MPCC in zijn hoedanigheid van missiecommandant handelt. 3.   De directeur van het MPCC werkt bij het uitoefenen van de functie van missiecommandant voor niet-uitvoerende militaire missies onder de politieke controle en de strategische leiding van het Politiek en Veiligheidscomité, overeenkomstig artikel 38 van het Verdrag. Artikel 2 1.   In overeenstemming met de afgesproken EU-regeling inzake bevelvoering en controle, ondersteunt het MPCC de directeur van het MPCC bij de uitoefening van zijn functie van missiecommandant, als vaste commando- en controlestructuur op militair-strategisch niveau buiten het inzetgebied die verantwoordelijk is voor de operationele planning en uitvoering van niet-uitvoerende militaire missies, waaronder het opbouwen, inzetten, ondersteunen en terugtrekken van een troepenmacht van de Unie. 2.   Wanneer een missie in een inzetgebied wordt ingesteld, verleent een hoofdkwartier van de missiestrijdkrachten bijstand aan de commandant van de missiestrijdkrachten van de EU. Artikel 3 De directeur van het MPCC, in zijn hoedanigheid van missiecommandant, oefent de verantwoordelijkheden uit die bij Besluit (GBVB) 2015/528 aan de operationeel commandant zijn toegekend. Artikel 4 Besluit 2010/96/GBVB van de Raad ( 4 ) wordt als volgt gewijzigd: 1) In artikel 2 worden de leden 1 en 2 vervangen door: „1.   De directeur van het militaire plannings- en uitvoeringsvermogen („Military Planning and Conduct Capability” — MPCC) is commandant van de missie EUTM Somalia. 2.   Brigadegeneraal Maurizio Morena wordt benoemd tot commandant van de EU-missiestrijdkrachten van EUTM Somalia.”. 2) In artikel 3 worden de leden 1 en 2 vervangen door: „1.   Het MPCC is de vaste commando- en controlestructuur op militair-strategisch niveau buiten het inzetgebied, die verantwoordelijk is voor de operationele planning en uitvoering van EUTM Somalia. 2.   Het hoofdkwartier van de missiestrijdkrachten van EUTM Somalia is gevestigd in Mogadishu en opereert onder het bevel van de commandant van de EU-missiestrijdkrachten. Het omvat een verbindingsbureau in Nairobi. 3.   Een in Brussel gevestigde ondersteuningscel van het hoofdkwartier van de missiestrijdkrachten wordt in het MPCC geïntegreerd totdat het MPCC zijn volledige operationele vermogen heeft bereikt.”. 3) In artikel 5, lid 1, worden aan het einde van de vierde zin de woorden „de commandant van de missie van de Europese Unie” vervangen door: „de commandant van de EU-missiestrijdkrachten”. 4) In artikel 5, lid 3, worden in de tweede zin voor de woorden „op zijn vergaderingen” de volgende woorden ingevoegd: „en de commandant van de EU-missiestrijdkrachten”. 5) In artikel 6, lid 2, worden in de tweede zin voor de woorden „op zijn vergaderingen” de volgende woorden ingevoegd: „en de commandant van de EU-missiestrijdkrachten”. 6) In artikel 7 wordt lid 2 vervangen door: „2.   Onverminderd de commandostructuur krijgt de commandant van de EU-missiestrijdkrachten ter plaatse politieke aansturing van de speciale vertegenwoordiger van de EU voor de Hoorn van Afrika, in coördinatie met de betrokken delegaties van de Unie in de regio.”. 7) In artikel 8, lid 2, worden na de woorden „en van het EUMC,” de volgende woorden ingevoegd: „in overleg met de commandant van de EU-missiestrijdkrachten”. 8) In artikel 11, lid 5, worden aan het einde van de zin de volgende woorden toegevoegd: „en/of de commandant van de EU-missiestrijdkrachten”. 9) In artikel 13, lid 2, worden de woorden „een commandant van de EU-missie” vervangen door: „de commandant van de EU-missiestrijdkrachten”. Artikel 5 Besluit 2013/34/GBVB van de Raad ( 5 ) wordt als volgt gewijzigd: 1) In artikel 2 worden de leden 1 en 2 vervangen door: „1.   De directeur van het militaire plannings- en uitvoeringsvermogen („Military Planning and Conduct Capability” — MPCC) is commandant van de missie EUTM Mali. 2.   Brigadegeneraal Peter Devogelaere wordt benoemd tot commandant van de EU-missiestrijdkrachten van EUTM Mali.”. 2) In artikel 3 worden de leden 1 en 2 vervangen door: „1.   Het MPCC is de vaste commando- en controlestructuur op militair-strategisch niveau buiten het inzetgebied, die verantwoordelijk is voor de operationele planning en uitvoering van EUTM Mali. 2.   Het hoofdkwartier van de missiestrijdkrachten van EUTM Mali is gevestigd in Mali en opereert onder het bevel van de commandant van de EU-missiestrijdkrachten. 3.   Een in Brussel gevestigde ondersteuningscel van het hoofdkwartier van de missiestrijdkrachten wordt in het MPCC geïntegreerd totdat het MPCC zijn volledige operationele vermogen heeft bereikt.”. 3) In artikel 5, lid 1, worden aan het einde van de vierde zin de woorden „commandanten van de EU-missie” vervangen door: „commandanten van de EU-missiestrijdkrachten”. 4) In artikel 5, lid 3, worden in de tweede zin voor de woorden „op zijn vergaderingen” de volgende woorden ingevoegd: „en de commandant van de EU-missiestrijdkrachten”. 5) In artikel 6, lid 2, worden in de tweede zin voor de woorden „op zijn vergaderingen” de volgende woorden ingevoegd: „en de commandant van de EU-missiestrijdkrachten”. 6) In artikel 7 wordt lid 2 vervangen door: „2.   De commandant van de EU-missiestrijdkrachten krijgt, onder volledige eerbiediging van de commandostructuur, ter plaatse politieke sturing van de speciale vertegenwoordiger van de Europese Unie voor de Sahelregio, in coördinatie met het hoofd van de delegatie van de Unie in Bamako.”. 7) In artikel 8, lid 2, worden voor de woorden „en van het EUMC” de volgende woorden ingevoegd: „in overleg met de commandant van de EU-missiestrijdkrachten”. 8) In artikel 11, lid 5, worden aan het einde van de zin de volgende woorden toegevoegd: „en/of de commandant van de EU-missiestrijdkrachten”. Artikel 6 Besluit (GBVB) 2016/610 van de Raad ( 6 ) wordt als volgt gewijzigd: 1) In artikel 2 worden de leden 1 en 2 vervangen door: „1.   De directeur van het militaire plannings- en uitvoeringsvermogen („Military Planning and Conduct Capability” — MPCC) is commandant van de missie EUTM RCA. 2.   Brigadegeneraal Herman Ruys wordt benoemd tot commandant van de EU-missiestrijdkrachten van EUTM RCA.”. 2) In artikel 3 worden de leden 1 en 2 vervangen door: „1.   Het MPCC is de vaste commando- en controlestructuur op militair strategisch niveau buiten het inzetgebied, die verantwoordelijk is voor de operationele planning en uitvoering van EUTM RCA. 2.   Het hoofdkwartier van de missiestrijdkrachten van EUTM RCA is gevestigd in Bangui en opereert onder het bevel van de commandant van de missiestrijdkrachten. 3.   Een in Brussel gevestigde ondersteuningscel van het hoofdkwartier van de missiestrijdkrachten wordt in het MPCC geïntegreerd totdat het MPCC zijn volledige operationele vermogen heeft bereikt.”. 3) In artikel 5, lid 1, worden in de vierde zin de woorden „EU-missiecommandanten” vervangen door: „commandanten van de EU-missiestrijdkrachten”. 4) In artikel 5, lid 3, worden in de tweede zin voor de woorden „op zijn vergaderingen” de volgende woorden ingevoegd: „en de commandant van de EU-missiestrijdkrachten”. 5) In artikel 6, lid 2, worden in de tweede zin voor de woorden „op zijn vergaderingen” de volgende woorden ingevoegd: „en de commandant van de EU-missiestrijdkrachten”. 6) In artikel 7 wordt lid 2 vervangen door: „2.   De commandant van de EU-missiestrijdkrachten krijgt, onder volledige eerbiediging van de commandostructuur, ter plaatse politieke aansturing van het hoofd van de delegatie van de Unie bij de Centraal-Afrikaanse Republiek.”. 7) In artikel 7, lid 4, worden de woorden „de EU-missiecommandant” vervangen door: „de commandant van de EU-missiestrijdkrachten”. 8) In artikel 8, lid 2, worden voor de woorden „en van het EUMC” de volgende woorden ingevoegd: „in overleg met de commandant van de EU-missiestrijdkrachten”. 9) In artikel 12, lid 5, worden aan het einde van de zin de volgende woorden toegevoegd: „en/of de commandant van de EU-missiestrijdkrachten”. Artikel 7 De Besluiten (GBVB) 2016/396 ( 7 ) , (GBVB) 2016/2352 ( 8 ) en (GBVB) 2017/112 ( 9 ) van het Politiek en Veiligheidscomité worden ingetrokken. Artikel 8 De Raad evalueert op basis van een verslag van de HV de instelling van het MPCC en van de Gezamenlijke Cel ondersteuningscoördinatie, en wel één jaar nadat deze volledig operationeel zijn geworden, en in ieder geval uiterlijk eind 2018. Artikel 9 Dit besluit treedt in werking op de dag waarop het wordt vastgesteld. Gedaan te Luxemburg, 8 juni 2017. Voor de Raad De voorzitter U. REINSALU ( 1 ) Besluit 2010/427/EU van de Raad van 26 juli 2010 tot vaststelling van de organisatie en werking van de Europese Dienst voor extern optreden ( PB L 201 van 3.8.2010, blz. 30 ). ( 2 ) Besluit 2001/80/GBVB van de Raad van 22 januari 2001 houdende instelling van de Militaire Staf van de Europese Unie ( PB L 27 van 30.1.2001, blz. 7 ). ( 3 ) Besluit (GBVB) 2015/528 van de Raad van 27 maart 2015 tot instelling van een mechanisme voor het beheer van de financiering van de gemeenschappelijke kosten van de operaties van de Europese Unie die gevolgen hebben op militair of defensiegebied (Athena) en tot intrekking van Besluit 2011/871/GBVB ( PB L 84 van 28.3.2015, blz. 39 ). ( 4 ) Besluit 2010/96/GBVB van de Raad van 15 februari 2010 betreffende een militaire missie van de Europese Unie om de Somalische veiligheidstroepen te helpen opleiden ( PB L 44 van 19.2.2010, blz. 16 ). ( 5 ) Besluit 2013/34/GBVB van de Raad van 17 januari 2013 betreffende een militaire missie van de Europese Unie om de Malinese strijdkrachten te helpen opleiden (EUTM Mali) ( PB L 14 van 18.1.2013, blz. 19 ). ( 6 ) Besluit (GBVB) 2016/610 van de Raad van 19 april 2016 betreffende een militaire GVDB-opleidingsmissie van de Europese Unie in de Centraal-Afrikaanse Republiek (EUTM RCA) ( PB L 104 van 20.4.2016, blz. 21 ). ( 7 ) Besluit (GBVB) 2016/396 van het Politiek en Veiligheidscomité van 15 maart 2016 houdende benoeming van de EU-missiecommandant voor de militaire missie van de Europese Unie om de Somalische veiligheidstroepen te helpen opleiden (EUTM Somalia) en tot intrekking van Besluit (GBVB) 2015/173 (EUTM Somalia/1/2016) ( PB L 73 van 18.3.2016, blz. 99 ). ( 8 ) Besluit (GBVB) 2016/2352 van het Politiek en Veiligheidscomité van 7 december 2016 tot benoeming van de EU-missiecommandant voor de militaire missie van de Europese Unie om de Malinese strijdkrachten te helpen opleiden (EUTM Mali) en tot intrekking van Besluit (GBVB) 2016/939 (EUTM Mali/2/2016) ( PB L 348 van 21.12.2016, blz. 25 ). ( 9 ) Besluit (GBVB) 2017/112 van het Politiek en Veiligheidscomité van 10 januari 2017 houdende benoeming van de EU-missiecommandant voor de militaire GVDB-opleidingsmissie van de Europese Unie in de Centraal-Afrikaanse Republiek (EUTM RCA) (EUTM RCA/1/2017) ( PB L 18 van 24.1.2017, blz. 47 ).",
  "source": "EUR LEX"
}