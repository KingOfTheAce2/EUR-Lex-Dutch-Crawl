{
  "url": "http://www.w3.org/1999/xhtml\">",
  "content": "L_2016336NL.01003601.xml 10.12.2016 NL Publicatieblad van de Europese Unie L 336/36 UITVOERINGSVERORDENING (EU) 2016/2227 VAN DE COMMISSIE van 9 december 2016 betreffende de verlenging van de overgangsperioden in verband met de eigenvermogensvereisten voor blootstellingen met betrekking tot centrale tegenpartijen in Verordeningen (EU) nr. 575/2013 en (EU) nr. 648/2012 van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 575/2013 van het Europees Parlement en de Raad van 26 juni 2013 betreffende prudentiële vereisten voor kredietinstellingen en beleggingsondernemingen en tot wijziging van Verordening (EU) nr. 648/2012 ( 1 ) , en met name artikel 479, lid 3, Overwegende hetgeen volgt: (1) Teneinde verstoringen op internationale financiële markten te voorkomen en te vermijden dat instellingen nadeel ondervinden doordat hun tijdens het proces van vergunningverlening aan en erkenning van bestaande centrale tegenpartijen (hierna „CTP's” genoemd) hogere eigenvermogensvereisten worden opgelegd, voorziet artikel 497, leden 1 en 2, van Verordening (EU) nr. 575/2013 in een overgangsperiode waarin alle CTP's waarmee in de Unie gevestigde instellingen transacties clearen, door deze instellingen als gekwalificeerde CTP's kunnen worden beschouwd. (2) Bij Verordening (EU) nr. 575/2013 wordt Verordening (EU) nr. 648/2012 van het Europees Parlement en de Raad ( 2 ) gewijzigd wat betreft bepaalde inputs voor de berekening van de eigenvermogensvereisten van instellingen voor blootstellingen met betrekking tot CTP's. Overeenkomstig artikel 89, lid 5 bis, van Verordening (EU) nr. 648/2012 moeten bepaalde CTP's daarom gedurende een beperkte periode het totale bedrag rapporteren van de initiële marge die zij van hun clearingleden hebben ontvangen. Die overgangsperiode stemt overeen met de periode die is vastgelegd in artikel 497, leden 1 en 2, van Verordening (EU) nr. 575/2013. (3) Beide overgangsperioden zouden op 15 juni 2014 aflopen. (4) Krachtens artikel 497, lid 3, van Verordening (EU) nr. 575/2013 is de Commissie in uitzonderlijke omstandigheden gemachtigd een uitvoeringshandeling vast te stellen tot verlenging van de overgangsperiode in verband met de eigenvermogensvereisten met zes maanden. Deze verlenging moet ook gelden voor de in artikel 89, lid 5 bis, van Verordening (EU) nr. 648/2012 vastgelegde termijnen. Die overgangsperioden zijn verlengd tot 15 december 2016 bij Uitvoeringsverordeningen (EU) nr. 591/2014 ( 3 ) , (EU) nr. 1317/2014 ( 4 ) , (EU) 2015/880 ( 5 ) , (EU) 2015/2326 ( 6 ) en (EU) 2016/892 ( 7 ) van de Commissie. (5) Het proces van vergunningverlening aan bestaande CTP's die in de Unie zijn gevestigd, is afgerond, zodat geen verdere verlengingen van de overgangsperiode nodig zijn voor deze CTP's. (6) Van de in derde landen gevestigde CTP's die tot dusver erkenning hebben aangevraagd, zijn er reeds 21 door de Europese Autoriteit voor effecten en markten (ESMA) erkend. Daarvan zijn zes CTP's uit de Verenigde Staten van Amerika erkend na de vaststelling van Uitvoeringsverordening (EU) 2016/892. Voorts kunnen nog meer CTP's uit de VS worden erkend na de vaststelling van Uitvoeringsverordening (EU) 2016/377 ( 8 ) . De CTP's uit de overige derde landen wachten echter nog steeds op erkenning en het erkenningsproces zal niet voor 15 december 2016 voltooid zijn. Indien de overgangsperiode niet wordt verlengd, zouden in de Unie gevestigde instellingen (of hun buiten de Unie gevestigde dochterondernemingen) met blootstellingen met betrekking tot CTP's uit de overige derde landen het niveau van hun in verband met die blootstellingen aangehouden eigen vermogen aanzienlijk moeten verhogen. Ook al zijn dergelijke verhogingen wellicht slechts van tijdelijke aard zijn, zij zouden er toch toe kunnen leiden dat die instellingen zich als directe deelnemers aan die CTP's terugtrekken of dat het aanbod van clearingdiensten aan de cliënten van die instellingen, althans tijdelijk, staakt, waardoor de markten waarin die instellingen opereren ernstig zouden worden verstoord. (7) De noodzaak om verstoringen op markten buiten de Unie te voorkomen, die eerder tot de verlenging van de in artikel 497, lid 2, van Verordening (EU) nr. 575/2013 vastgelegde overgangsperiode heeft geleid, zou derhalve ook na afloop van de verlengde overgangsperiode van Uitvoeringsverordening (EU) 2016/892 blijven bestaan. Met een nieuwe verlenging van de overgangsperiode zouden in de Unie gevestigde instellingen (of hun buiten de Unie gevestigde dochterondernemingen) hun eigenvermogensvereisten niet aanzienlijk hoeven te verhogen omwille van het feit dat het erkenningsproces van CTP's die op een levensvatbare en toegankelijke wijze het specifieke type clearingdiensten aanbieden die in de Unie gevestigde instellingen (of hun buiten de Unie gevestigde dochterondernemingen) voorschrijven, niet is voltooid. Het verdient derhalve aanbeveling de overgangsperioden met nog eens zes maanden te verlengen. (8) De in deze verordening vervatte maatregelen zijn in overeenstemming met het advies van het Europees Comité voor het bankwezen, HEEFT DE VOLGENDE VERORDENING VASTGESTELD: Artikel 1 De perioden van 15 maanden als vermeld in respectievelijk artikel 497, lid 2, van Verordening (EU) nr. 575/2013 en artikel 89, lid 5 bis, tweede alinea, van Verordening (EU) nr. 648/2012, welke laatstelijk bij artikel 1 van Uitvoeringsverordening (EU) 2016/892 zijn verlengd, worden met nog eens zes maanden verlengd tot 15 juni 2017. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 december 2016. Voor de Commissie De voorzitter Jean-Claude JUNCKER ( 1 ) PB L 176 van 27.6.2013, blz. 1 . ( 2 ) Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( PB L 201 van 27.7.2012, blz. 1 ). ( 3 ) Uitvoeringsverordening (EU) nr. 591/2014 van de Commissie van 3 juni 2014 betreffende de verlenging van de overgangsperioden in verband met de eigenvermogensvereisten voor blootstellingen met betrekking tot centrale tegenpartijen in Verordening (EU) nr. 575/2013 en Verordening (EU) nr. 648/2012 van het Europees Parlement en de Raad ( PB L 165 van 4.6.2014, blz. 31 ). ( 4 ) Uitvoeringsverordening (EU) nr. 1317/2014 van de Commissie van 11 december 2014 betreffende de verlenging van de overgangsperioden in verband met de eigenvermogensvereisten voor blootstellingen met betrekking tot centrale tegenpartijen in Verordeningen (EU) nr. 575/2013 en (EU) nr. 648/2012 van het Europees Parlement en de Raad ( PB L 355 van 12.12.2014, blz. 6 ). ( 5 ) Uitvoeringsverordening (EU) 2015/880 van de Commissie van 4 juni 2015 betreffende de verlenging van de overgangsperioden in verband met de eigenvermogensvereisten voor blootstellingen met betrekking tot centrale tegenpartijen in de Verordeningen (EU) nr. 575/2013 en (EU) nr. 648/2012 van het Europees Parlement en de Raad ( PB L 143 van 9.6.2015, blz. 7 ). ( 6 ) Uitvoeringsverordening (EU) 2015/2326 van de Commissie van vrijdag 11 december 2015 betreffende de verlenging van de overgangsperioden in verband met de eigenvermogensvereisten voor blootstellingen met betrekking tot centrale tegenpartijen in Verordening (EU) nr. 575/2013 en Verordening (EU) nr. 648/2012 van het Europees Parlement en de Raad ( PB L 328 van 12.12.2015, blz. 108 ). ( 7 ) Uitvoeringsverordening (EU) 2016/892 van de Commissie van dinsdag 7 juni 2016 betreffende de verlenging van de overgangsperioden in verband met de eigenvermogensvereisten voor blootstellingen met betrekking tot centrale tegenpartijen in Verordening (EU) nr. 575/2013 en Verordening (EU) nr. 648/2012 van het Europees Parlement en de Raad ( PB L 151 van 8.6.2016, blz. 4 ). ( 8 ) Uitvoeringsbesluit (EU) 2016/377 van de Commissie van 15 maart 2016 betreffende de gelijkwaardigheid van het regelgevingskader van de Verenigde Staten van Amerika voor centrale tegenpartijen, waaraan een vergunning is verleend door en die onder toezicht staan van de Commodity Futures Trading Commission, aan de vereisten van Verordening (EU) nr. 648/2012 van het Europees Parlement en de Raad ( PB L 70 van 16.3.2016, blz. 32 ).",
  "source": "EUR LEX"
}