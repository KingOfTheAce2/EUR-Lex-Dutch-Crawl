{
  "url": "http://www.w3.org/1999/xhtml\"><!--",
  "content": "L_202402910NL.000101.fmx.xml Publicatieblad van de Europese Unie NL L-serie 2024/2910 26.11.2024 GEDELEGEERDE VERORDENING (EU) 2024/2910 VAN DE COMMISSIE van 28 mei 2024 betreffende de implementatie van de internationale verplichtingen van de Unie, zoals bedoeld in artikel 15, lid 2, van Verordening (EU) nr. 1380/2013 van het Europees Parlement en de Raad, in het kader van de Algemene Visserijcommissie voor de Middellandse Zee DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1380/2013 van het Europees Parlement en de Raad van 11 december 2013 inzake het gemeenschappelijk visserijbeleid, tot wijziging van Verordeningen (EG) nr. 1954/2003 en (EG) nr. 1224/2009 van de Raad en tot intrekking van Verordeningen (EG) nr. 2371/2002 en (EG) nr. 639/2004 van de Raad en Besluit 2004/585/EG van de Raad ( 1 ) , en met name artikel 15, lid 2, Overwegende hetgeen volgt: (1) Verordening (EU) nr. 1380/2013 voorziet in de aanlanding van alle vangsten van soorten waarvoor vangstbeperkingen gelden en, in de Middellandse Zee, ook van vangsten van soorten waarvoor minimummaten gelden (“de aanlandingsverplichting”). Artikel 15, lid 1, van die verordening is van toepassing op visserijactiviteiten die plaatsvinden in wateren van de Unie of worden verricht door vissersvaartuigen van de Unie in wateren buiten de Unie die niet onder de soevereiniteit of jurisdictie van derde landen vallen. (2) Artikel 15, lid 2, van Verordening (EU) nr. 1380/2013 verleent de Commissie de bevoegdheid om gedelegeerde handelingen vast te stellen met het oog op de implementatie in het recht van de Unie van internationale verplichtingen, met inbegrip van, in het bijzonder, afwijkingen van de aanlandingsverplichting. (3) Aanbeveling GFCM/46/2023/2 van de Algemene Visserijcommissie voor de Middellandse Zee (“GFCM”) verbiedt het aan boord houden en aanlanden van rode diepzeegarnaal en blauwrode diepzeegarnaal met een carapaxlengte van minder dan 25 mm in het Kanaal van Sicilië. (4) Aanbeveling GFCM/46/2023/3 van de Algemene Visserijcommissie voor de Middellandse Zee (“GFCM”) verbiedt het aan boord houden en aanlanden van rode diepzeegarnaal en blauwrode diepzeegarnaal met een carapaxlengte van minder dan 25 mm in de Ionische Zee. (5) Aanbeveling GFCM/46/2023/4 van de Algemene Visserijcommissie voor de Middellandse Zee (“GFCM”) verbiedt het aan boord houden en aanlanden van rode diepzeegarnaal en blauwrode diepzeegarnaal met een carapaxlengte van minder dan 25 mm in de Levantijnse Zee. (6) Punt 4 van die aanbevelingen voorziet in de mogelijkheid van een tolerantiemarge van 5 % voor incidentele vangsten van rode diepzeegarnaal en blauwrode diepzeegarnaal onder de minimummaat. (7) Aanbeveling GFCM/46/2023/14 van de Algemene Visserijcommissie voor de Middellandse Zee (“GFCM”) verbiedt het aan boord houden en aanlanden van goudmakreel met een totale lengte van minder dan 35 cm in de Middellandse Zee. Voorts voorziet punt 16 van de aanbeveling in de mogelijkheid van een tolerantiemarge van 5 % voor incidentele vangsten van goudmakreel onder de minimummaat. (8) Om de samenhang tussen die aanbevelingen en het recht van de Unie te garanderen, mag de aanlandingsverplichting van artikel 15, lid 1, van Verordening (EU) nr. 1380/2013 niet van toepassing zijn op vaartuigen van de Unie die deelnemen aan de visserijen waarop die aanbevelingen betrekking hebben. (9) Aangezien dit verbod momenteel van toepassing is in het GFCM-overeenkomstgebied, moet deze verordening met het oog op de juridische continuïteit in werking treden op de dag na die van de bekendmaking ervan, HEEFT DE VOLGENDE VERORDENING VASTGESTELD: Artikel 1 Onderwerp en toepassingsgebied Bij deze verordening worden afwijkingen van de aanlandingsverplichting van artikel 15, lid 1, van Verordening (EU) nr. 1380/2013 vastgesteld met het oog op de implementatie van de internationale verplichtingen van de Unie in het kader van de Algemene Visserijcommissie voor de Middellandse Zee. Deze verordening is van toepassing op visserijactiviteiten die plaatsvinden in wateren van de Unie of worden verricht door vissersvaartuigen van de Unie in wateren buiten de Unie die niet onder de soevereiniteit of jurisdictie van derde landen vallen. Artikel 2 Definities Voor de toepassing van deze verordening wordt verstaan onder: 1) “geografische deelgebieden van de GFCM”: de geografische deelgebieden van de Algemene Visserijcommissie voor de Middellandse Zee (General Fisheries Commission for the Mediterranean — GFCM) zoals omschreven in bijlage I bij Verordening (EU) 2023/2124 van het Europees Parlement en de Raad ( 2 ) ; 2) “Middellandse Zee”: de wateren in de geografische deelgebieden 1 tot en met 27 van de GFCM zoals omschreven in bijlage I bij Verordening (EU) 2023/2124; 3) “Kanaal van Sicilië”: de wateren in de geografische deelgebieden 12, 13, 14, 15 en 16 van de GFCM zoals omschreven in bijlage I bij Verordening (EU) 2023/2124; 4) “Ionische Zee”: de wateren in de geografische deelgebieden 19, 20 en 21 van de GFCM zoals omschreven in bijlage I bij Verordening (EU) 2023/2124; 5) “Levantijnse zee”: de wateren in de geografische deelgebieden 24, 25, 26 en 27 van de GFCM zoals omschreven in bijlage I bij Verordening (EU) 2023/2124. Artikel 3 Rode en blauwrode diepzeegarnaal 1.   Dit artikel is van toepassing op rode diepzeegarnaal ( Aristaeomorpha foliacea ) en blauwrode diepzeegarnaal ( Aristeus antennatus ) in het Kanaal van Sicilië, de Ionische Zee en de Levantijnse Zee. 2.   In afwijking van artikel 15, lid 1, van Verordening (EU) nr. 1380/2013 is het verboden rode diepzeegarnaal ( Aristaeomorpha foliacea ) en blauwrode diepzeegarnaal ( Aristeus antennatus ) onder de minimuminstandhoudingsreferentiegrootte van 25 mm carapaxlengte te bevissen, aan boord te houden, over te laden, over te brengen, aan te landen, te vervoeren, op te slaan, uit te stallen of te koop aan te bieden. 3.   In afwijking van lid 2 van dit artikel mogen incidentele vangsten van ten hoogste 5 % rode diepzeegarnaal ( Aristaeomorpha foliacea ) en blauwrode diepzeegarnaal ( Aristeus antennatus ) met een carapaxlengte van minder dan 25 mm aan boord gehouden, overgeladen, overgebracht, aangeland, vervoerd, opgeslagen, verkocht, uitgestald of te koop aangeboden worden. 4.   Het in lid 3 bedoelde percentage van 5 % wordt berekend op basis van het gewicht aan rode diepzeegarnaal en blauwrode diepzeegarnaal in de totale vangst van het vaartuig per aanlanding. Artikel 4 Goudmakreel 1.   Dit artikel is van toepassing op goudmakreel ( Coryphaena hippurus ) in de Middellandse Zee die met visaantrekkende voorzieningen (FAD’s) wordt gevangen. 2.   In afwijking van artikel 15, lid 1, van Verordening (EU) nr. 1380/2013 is het verboden goudmakreel ( Coryphaena hippurus ) onder de minimuminstandhoudingsreferentiegrootte van 35 cm totale lengte te bevissen, aan boord te houden, over te laden, over te brengen, aan te landen, te vervoeren, op te slaan, uit te stallen of te koop aan te bieden. 3.   In afwijking van lid 2 van dit artikel mogen incidentele vangsten van ten hoogste 5 % goudmakreel ( Coryphaena hippurus ) met een totale lengte van minder dan 35 cm aan boord gehouden, overgeladen, overgebracht, aangeland, vervoerd, opgeslagen, verkocht, uitgestald of te koop aangeboden worden. 4.   Het in lid 3 bedoelde percentage van 5 % wordt berekend op basis van het gewicht of/en het aantal stuks in de totale goudmakreelvangst van de vaartuigen per aanlanding. Artikel 5 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing tot en met 31 december 2026. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 mei 2024. Voor de Commissie De voorzitter Ursula VON DER LEYEN ( 1 ) PB L 354 van 28.12.2013, blz. 22 , ELI: http://data.europa.eu/eli/reg/2013/1380/oj . ( 2 ) Verordening (EU) 2023/2124 van het Europees Parlement en de Raad van 4 oktober 2023 tot vaststelling van een aantal bepalingen voor de visserij in het overeenkomstgebied van de Algemene Visserijcommissie voor de Middellandse Zee (General Fisheries Commission for the Mediterranean, GFCM) (herschikking) ( PB L, 2023/2124, 12.10.2023, ELI: http://data.europa.eu/eli/reg/2023/2124/oj ). ELI: http://data.europa.eu/eli/reg_del/2024/2910/oj ISSN 1977-0758 (electronic edition)",
  "source": "EUR LEX"
}