{
  "url": "http://www.w3.org/1999/xhtml\"><!--",
  "content": "L_202500309NL.000101.fmx.xml Publicatieblad van de Europese Unie NL L-serie 2025/309 17.2.2025 UITVOERINGSVERORDENING (EU) 2025/309 VAN DE COMMISSIE van 14 februari 2025 tot onderwerping van de invoer van bepaalde bereide of verduurzaamde suikermais in korrels van oorsprong uit de Volksrepubliek China aan registratie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) (“de basisverordening”), en met name artikel 14, lid 5, Na kennisgeving aan de lidstaten, Overwegende hetgeen volgt: (1) Op 9 december 2024 heeft de Europese Commissie (“de Commissie”) met een bericht in het Publicatieblad van de Europese Unie ( 2 ) de inleiding van een antidumpingprocedure betreffende de invoer in de Unie van bepaalde bereide of verduurzaamde suikermais in korrels van oorsprong uit de Volksrepubliek China aangekondigd. (2) Deze opening volgde op een klacht die op 25 oktober 2024 werd ingediend door “Association Européenne des Transformateurs de Maïs Doux (AETMD)” namens producenten die meer dan 25 % van de totale productie van bepaalde bereide of verduurzaamde suikermaïs in korrels in de Unie voor hun rekening nemen. 1. PRODUCTEN WAARVAN DE INVOER AAN REGISTRATIE WORDT ONDERWORPEN (3) Het aan registratie onderworpen product (“het betrokken product”) is suikermaïs ( Zea mays var. saccharata ) in korrels, bereid of verduurzaamd in azijn of azijnzuur, niet bevroren, en suikermais ( Zea mays var. saccharata ) in korrels, op andere wijze bereid of verduurzaamd dan in azijn of azijnzuur, niet bevroren, andere dan de producten bedoeld bij post 2006. (4) Het betrokken product is momenteel ingedeeld onder de GN-codes ex 2001 90 30  (Taric-code 2001 90 30 10) en ex 2005 80 00  (Taric-code 2005 80 00 10). De GN- en Taric-codes worden slechts ter informatie en onder voorbehoud van latere wijzigingen van de tariefindeling vermeld. 2. REGISTRATIE (5) Overeenkomstig artikel 14, lid 5, van de basisverordening kan de invoer van het betrokken product worden geregistreerd zodat, indien het onderzoek leidt tot de instelling van antidumpingrechten, deze rechten overeenkomstig de geldende wettelijke bepalingen met terugwerkende kracht op de geregistreerde invoer kunnen worden geheven indien aan de vereiste voorwaarden is voldaan. (6) De Commissie heeft besloten de invoer van het betrokken product op eigen initiatief aan registratie te onderwerpen overeenkomstig artikel 14, lid 5, van de basisverordening. De voorwaarden voor het met terugwerkende kracht innen van eventuele rechten zullen worden beoordeeld in de verordening tot instelling van definitieve rechten. (7) De mogelijk in de toekomst verschuldigde rechten zullen voortvloeien uit de bevindingen van het onderzoek. (8) Volgens de berekeningen in de klacht waarin om de opening van een antidumpingonderzoek wordt verzocht, worden voor de periode van 1 oktober 2023 tot en met 30 september 2024 de dumpingmarges voor het betrokken product tussen 95 % en 105 % en de schademarge tussen 110 % en 120 % geraamd. De mogelijk in de toekomst verschuldigde rechten zouden overeenkomstig artikel 7, lid 2, van de basisverordening normaliter worden vastgesteld op het laagste van die twee niveaus. (9) Indien de Commissie tijdens het onderzoek bewijs van verstoringen van de grondstoffenmarkt in de zin van artikel 7, lid 2 bis, van de basisverordening vaststelt, wordt het bedrag van de mogelijke toekomstige rechten vastgesteld op het niveau van de dumpingmarge als bedoeld in artikel 7, lid 2 ter, van de basisverordening indien wordt geconcludeerd dat een recht dat lager is dan de dumpingmarge niet toereikend zou zijn om de door de bedrijfstak van de Unie geleden schade weg te nemen. (10) In dit stadium is de Commissie echter niet in staat het bedrag van de mogelijk in de toekomst verschuldigde rechten te ramen. De in de klacht vermelde cijfers dienen dus slechts ter informatie en kunnen geen verwachtingen doen ontstaan ten aanzien van de hoogte van de rechten die op grond van het onderzoek zullen worden vastgesteld. 3. VERWERKING VAN PERSOONSGEGEVENS (11) Persoonsgegevens die in het kader van deze registratie worden verzameld, zullen worden behandeld in overeenstemming met Verordening (EU) 2018/1725 van het Europees Parlement en de Raad ( 3 ) , HEEFT DE VOLGENDE VERORDENING VASTGESTELD: Artikel 1 1.   Overeenkomstig artikel 14, lid 5, van Verordening (EU) 2016/1036 wordt de douaneautoriteiten opgedragen passende maatregelen te nemen voor de registratie van de invoer in de Unie van suikermaïs ( Zea mays var. saccharata ) in korrels, bereid of verduurzaamd in azijn of azijnzuur, niet bevroren, en suikermais ( Zea mays var. saccharata ) in korrels, op andere wijze bereid of verduurzaamd dan in azijn of azijnzuur, niet bevroren, andere dan de producten bedoeld bij post 2006 , momenteel ingedeeld onder de GN-codes ex 2001 90 30  (Taric-code 2001 90 30 10) en ex 2005 80 00  (Taric-code 2005 80 00 10), van oorsprong uit de Volksrepubliek China. 2.   De registratie wordt negen maanden na de datum van inwerkingtreding van deze verordening beëindigd. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 februari 2025. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 , ELI: http://data.europa.eu/eli/reg/2016/1036/oj . ( 2 ) PB C, C/2024/7407, 9.12.2024, ELI: http://data.europa.eu/eli/C/2024/7407/oj . ( 3 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 , http://data.europa.eu/eli/reg/2018/1725/oj ). ELI: http://data.europa.eu/eli/reg_impl/2025/309/oj ISSN 1977-0758 (electronic edition)",
  "source": "EUR LEX"
}