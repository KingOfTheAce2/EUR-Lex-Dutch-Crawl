{
  "url": "http://www.w3.org/1999/xhtml\">",
  "content": "L_2006229NL.01000501.xml 23.8.2006 NL Publicatieblad van de Europese Unie L 229/5 BESLUIT VAN DE COMMISSIE van 17 augustus 2006 met betrekking tot de financiering in 2006 van uitgaven voor IT-support en communicatie op het gebied van de gezondheid en het welzijn van dieren (2006/575/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op de artikelen 17, 37 en 37 bis, Overwegende hetgeen volgt: (1) In Beschikking 2004/292/EG van de Commissie van 30 maart 2004 betreffende de toepassing van het geïntegreerde Traces-systeem en tot wijziging van Beschikking 92/486/EEG ( 2 ) is medewerking aan het systeem met ingang van 31 december 2004 voor de lidstaten verplicht gesteld. Er moet een regeling worden getroffen voor de noodzakelijke uitgaven voor de aanpassing van het systeem aan de ontwikkelingen in de relevante wetgeving op veterinair gebied en voor de ontwikkeling van Traces, met name wat risicobeheer betreft. Om te kunnen voldoen aan de technische eisen in verband met de beschikbaarheid en stabiliteit van de productieomgeving van Traces en de beveiligingseisen moet specifieke hardware worden aangeschaft en dient speciaal voor het systeem een controle- en onderhoudsteam te worden samengesteld. Voor het dagelijkse werk met het systeem is ten slotte, rekening houdend met de opgedane ervaring, ook meer logistieke steun nodig. De financiële bijdrage van de Gemeenschap berust op de artikelen 37 en 37 bis van Beschikking 90/424/EEG. (2) Het meldsysteem dat tot stand gebracht is uit hoofde van Richtlijn 82/894/EEG van de Raad van 21 december 1982 inzake de melding van dierziekten in de Gemeenschap ( 3 ) en Beschikking 2005/176/EG van de Commissie van 1 maart 2005 tot vaststelling van het formaat en de codes voor de melding van dierziekten krachtens Richtlijn 82/894/EEG van de Raad ( 4 ) moet technisch up-to-date worden gehouden. De financiële bijdrage van de Gemeenschap berust op artikel 37 van Beschikking 90/424/EEG. (3) Er is alleen een begin gemaakt met het onderzoek naar de specificaties van een navigatiesysteem, zoals bedoeld in Besluit 2005/607/EG van de Commissie van 5 augustus 2005 met betrekking tot de financiering in 2005 van uitgaven voor IT-support en communicatie op het gebied van de gezondheid en het welzijn van dieren ( 5 ) . Daarom is herprogrammering nodig van het onderzoek naar het gebruik van satellietnavigatietechnologie ter verbetering van de dierenbescherming overeenkomstig Verordening (EG) nr. 1/2005 van de Raad van 22 december 2004 inzake de bescherming van dieren tijdens het vervoer en daarmee samenhangende activiteiten en tot wijziging van de Richtlijnen 64/432/EEG en 93/119/EEG en van Verordening (EG) nr. 1255/97 ( 6 ) . De financiële bijdrage van de Gemeenschap berust op artikel 17 van Beschikking 90/424/EEG. (4) In het kader van het informatiebeleid op het gebied van de dierenbescherming moet tevens worden gezorgd voor communicatie over technische en wetenschappelijke ontwikkelingen op dit gebied en voor de bewustmaking van de handelspartners van de Europese Unie ten aanzien van het welzijn van landbouwhuisdieren. De financiële bijdrage van de Gemeenschap berust op artikel 17 van Beschikking 90/424/EEG. (5) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, BESLUIT: Artikel 1 Traces Voor het onderhoud, de aanpassing en de ontwikkeling van het Traces-systeem uit Beschikking 2004/292/EG worden de volgende bedragen beschikbaar gesteld: — 500 000 EUR voor de aanschaf van specifieke apparatuur en technische support waardoor voor de noodzakelijke beschikbaarheid en beveiliging van het systeem kan worden gezorgd; — 450 000 EUR voor in te kopen logistieke steun in verband met aan de gebruikers te verlenen assistentie; — 200 000 EUR voor in te kopen support in verband met het onderhoud en de aanpassing van het systeem aan juridische en technische ontwikkelingen; — 300 000 EUR voor de nodige IT-ontwikkeling voor de productie van een module voor risicobeheer. Artikel 2 Meldsysteem van dierziekten Voor het onderhoud van het in Beschikking 2005/176/EG bedoelde meldsysteem wordt een bedrag van 200 000 EUR beschikbaar gesteld. Artikel 3 Communicatie over het welzijn van dieren 1.   Voor het onderzoek naar de te ontwikkelen informatie- en communicatietechnologie voor satellietnavigatiesystemen die gerichtere officiële controles op het gebied van dierenwelzijn mogelijk maken, wordt een bedrag van 200 000 EUR beschikbaar gesteld. 2.   Voor de communicatie van de Commissie met de consumenten over Gemeenschapswetgeving op het gebied van dierenbescherming wordt een bedrag van 240 000 EUR beschikbaar gesteld. 3.   Voor de communicatie van de Commissie met haar handelspartners over de ontwikkeling van de Gemeenschapswetgeving op het gebied van dierenbescherming wordt een bedrag van 230 000 EUR beschikbaar gesteld. Artikel 4 Aanbestedingsprocedure De contractanten zullen worden geselecteerd op basis van aanbestedingen die in het najaar 2006 zullen worden gepubliceerd. Gedaan te Brussel, 17 augustus 2006. Voor de Commissie Markos KYPRIANOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Beschikking 2006/53/EG ( PB L 29 van 2.2.2006, blz. 37 ). ( 2 ) PB L 94 van 31.3.2004, blz. 63 . Beschikking laatstelijk gewijzigd bij Beschikking 2005/515/EG ( PB L 187 van 19.7.2005, blz. 29 ). ( 3 ) PB L 378 van 31.12.1982, blz. 58 . Richtlijn laatstelijk gewijzigd bij Beschikking 2004/216/EG van de Commissie ( PB L 67 van 5.3.2004, blz. 27 ). ( 4 ) PB L 59 van 5.3.2005, blz. 40 . ( 5 ) PB L 206 van 9.8.2005, blz. 22 . ( 6 ) PB L 3 van 5.1.2005, blz. 1 .",
  "source": "EUR LEX"
}