{
  "url": "http://www.w3.org/1999/xhtml\"><!--",
  "content": "L_2012352NL.01005001.xml 21.12.2012 NL Publicatieblad van de Europese Unie L 352/50 BESLUIT 2012/811/GBVB VAN DE RAAD van 20 december 2012 houdende wijziging van Besluit 2010/788/GBVB betreffende beperkende maatregelen tegen de Democratische Republiek Congo DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Overwegende hetgeen volgt: (1) De Raad heeft op 20 december 2010 Besluit 2010/788/GBVB ( 1 ) betreffende beperkende maatregelen tegen de Democratische Republiek Congo vastgesteld. (2) De Veiligheidsraad van de Verenigde Naties heeft op 28 november 2012 Resolutie UNSCR 2078 (2012) aangenomen, waarbij de criteria worden gewijzigd voor de aanwijzing van personen en entiteiten waarvoor de beperkende maatregelen van de punten 9 en 11 van Resolutie UNSCR 1807 (2008) gelden. (3) Resolutie UNSCR 2078 (2012) heeft voorts een bijkomende vrijstelling van de maatregelen van punt 9 van Resolutie UNSCR 1807 (2008) toegevoegd. (4) Het sanctiecomité dat is ingesteld krachtens Resolutie UNSCR 1533 (2004), heeft op 12 en 30 november 2012 bijkomende personen toegevoegd aan de lijst van personen en entiteiten waarvoor beperkende maatregelen gelden. (5) Besluit 2010/788/GBVB moet dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit 2010/788/GBVB wordt als volgt gewijzigd: 1) Artikel 3 wordt vervangen door: „Artikel 3 De in artikel 4, lid 1, en artikel 5, leden 1 en 2, voorziene beperkende maatregelen worden opgelegd aan de volgende personen en, in voorkomend geval, entiteiten die door het sanctiecomité zijn aangewezen: — personen of entiteiten die het wapenembargo en de aanverwante maatregelen als genoemd in artikel 1 schenden, — politieke en militaire leiders van buitenlandse gewapende groeperingen die in de DRC actief zijn en de ontwapening en de vrijwillige repatriëring of hervestiging van tot deze groepen behorende strijders belemmeren, — politieke en militaire leiders van Congolese milities die steun van buiten de DRC ontvangen en de deelneming van hun strijders aan het ontwapenings-, demobilisatie- en reïntegratieproces belemmeren, — politieke en militaire leiders die in de DRC actief zijn en in strijd met het vigerende internationale recht kinderen rekruteren of gebruiken in gewapende conflicten, — personen of entiteiten die in de DRC actief zijn en ernstige schendingen van het recht begaan waarbij kinderen en vrouwen het doelwit zijn in gewapende conflicten, worden gedood en verminkt, en het slachtoffer zijn van seksueel geweld, ontvoering en gedwongen verplaatsing, — personen of entiteiten die de toegang tot of de verdeling van humanitaire hulp in het oostelijke gedeelte van de DRC belemmeren, — personen of entiteiten die gewapende groeperingen in het oostelijke gedeelte van de DRC illegaal steunen door middel van illegale handel in natuurlijke hulpbronnen, waaronder goud, — personen of entiteiten die handelen namens of onder leiding van een aangewezen persoon, of namens of onder leiding van een entiteit die eigendom is van of onder zeggenschap staat van een aangewezen persoon, — personen of entiteiten die aanvallen tegen vredestroepen van de Stabilisatiemissie van de Verenigde Naties in de Democratische Republiek Congo (MONUSCO) plannen of steunen of aan die aanvallen deelnemen. De betrokken personen en entiteiten worden in de bijlage vermeld.”. 2) Aan artikel 4, lid 3, wordt na punt c) het volgende punt toegevoegd: „of wanneer binnenkomst of doorreis noodzakelijk is in verband met een gerechtelijk proces.”. Artikel 2 De in de bijlage bij dit besluit genoemde personen worden toegevoegd aan de lijst van personen in de bijlage bij Besluit 2010/788/GBVB. Artikel 3 Dit besluit treedt in werking op de dag van de bekendmaking ervan in het Publicatieblad van de Europese Unie. Gedaan te Brussel, 20 december 2012. Voor de Raad De voorzitter E. FLOURENTZOU ( 1 ) PB L 336 van 21.12.2010, blz. 30 . BIJLAGE PERSONEN ALS BEDOELD IN ARTIKEL 2 Naam Ook bekend als Geboortedatum/Geboorteplaats Nadere gegevens Motivering Datum van aanwijzing MAKENGA, Sultani Colonel Sultani Makenga Emmanuel Sultani Makenga 25 december 1973 Rutshuru, DRC Congolese nationaliteit Een militair leider van de groepering „Mouvement du 23 mars (M23)” die in de DRC opereert. Sultani Makenga is een militair leider van de groepering „Mouvement du 23 mars (M23)” die in de DRC opereert. Als leider van M23 (ook bekend als het Congolese revolutionaire leger) heeft Sultani Makenga ernstige schendingen van het internationale recht begaan en is hij verantwoordelijk voor dergelijke schendingen, waarbij kinderen en vrouwen het doelwit zijn in gewapende conflicten, worden gedood en verminkt, en het slachtoffer zijn van seksueel geweld, ontvoering en gedwongen verplaatsing. Hij is tevens verantwoordelijk voor schendingen van het internationaal recht in verband met activiteiten van M23 waarbij kinderen worden gerekruteerd of gebruikt in gewapende conflicten in de DRC. M23 heeft onder het bevel van Sultani Makenga op grote schaal wreedheden begaan tegen de burgerbevolking van de DRC. Volgens getuigenissen en rapporten hebben de militanten die onder het bevel van Sultani Makenga opereerden, in het gehele Rutshurugebied vrouwen en kinderen (sommigen slechts 8 jaar oud) verkracht als onderdeel van een strategie om de controle over het Rutshurugebied te consolideren. Onder het bevel van Makenga heeft M23 grootschalige campagnes van gedwongen rekrutering van kinderen in de DRC en in de regio gevoerd, en werden talloze kinderen gedood, verminkt of gewond. Vele van de gedwongen gerekruteerde kinderen waren jonger dan 15 jaar. Makenga zou voorts wapens en aanverwant materiaal hebben ontvangen, wat in strijd is met de maatregelen van de DRC ter handhaving van het wapenembargo, onder meer nationale ordonnanties inzake de invoer en het bezit van wapens en aanverwant materiaal. Bij Makenga’s acties als leider van M23 werden onder meer ernstige schendingen van het internationaal recht en wreedheden tegen de burgerbevolking van de DRC begaan, en werd de situatie van onveiligheid, ontheemding en conflict in de regio nog verergerd. 12.11.2012 NGARUYE WA MYAMURO, Baudoin Colonel Baudoin NGARUYE 1978 Lusamambo, Luberogebied, DRC Militair leider van de „Mouvement du 23 mars (M23)” Identificatienummer FARDC: 1-78-09-44621-80 Ngaruye leidde in april 2012 de muiterij van voormalige CNDP-leden, bekend als de „Mouvement du 23 mars (M23)”, onder het bevel van generaal Ntaganda. Hij is momenteel de op twee na hoogste militaire leider in M23. De groep deskundigen voor de DRC heeft zijn aanwijzing in 2008 en 2009 al aanbevolen. Hij is verantwoordelijk voor ernstige schendingen van de mensenrechten en het internationaal recht en heeft zelf ook schendingen begaan. Hij heeft voor M23 tussen 2008 en 2009 en naar het einde van 2010 toe honderden kinderen gerekruteerd en opgeleid. Hij heeft mensen gedood, verminkt en ontvoerd, en vaak waren vrouwen daarbij het slachtoffer. Hij is verantwoordelijk voor het executeren en folteren van deserteurs binnen M23. Als lid van de FARDC gaf hij in 2009 het bevel om alle mannen van het dorp Shalio in het Walikalegebied te doden. Hij verstrekte voorts wapens en munitie en betaalde lonen uit in het Masisigebied en het Wakikalegebied, onder rechtstreeks bevel van Ntaganda. Hij organiseerde in 2010 de gedwongen verplaatsing en onteigening van bevolkingsgroepen in het Lukopfugebied. Hij was nauw betrokken bij criminele netwerken in de FARDC die opbrengsten haalden uit de handel in mineralen, wat heeft geleid tot spanningen en de gewelddaden waarbij kolonel Innocent Zimurinda in 2011 was betrokken. 30.11.2012 KAINA, Innocent Colonel Innocent KAINA „India Queen” Bunagana, Rutshurugebied, DRC Innocent Kaina is momenteel een sectorcommandant in de „Mouvement du 23 mars (M23)”. Hij is verantwoordelijk voor ernstige schendingen van de mensenrechten en het internationaal recht en heeft zelf ook schendingen begaan. Kaina werd in juli 2007 door het militair tribunaal van het garnizoen Kinshasa schuldig bevonden aan misdrijven tegen de menselijkheid, begaan in het district Ituri tussen mei 2003 en december 2005. Hij werd in 2009 vrijgelaten als onderdeel van het vredesakkoord tussen de Congolese regering en het CNDP. Als lid van de FARDC heeft hij zich in 2009 schuldig gemaakt aan executies, ontvoeringen en verminkingen in het Masisigebied. Als commandant onder het bevel van generaal Ntaganda heeft hij de aanzet gegeven voor de muiterij van de voormalige leden van de CNDP in het Rutshurugebied in april 2012. Hij zorgde ervoor dat de muiters veilig uit het Masisigebied konden ontkomen. Tussen mei en augustus 2012 had hij de supervisie over het rekruteren en opleiden van meer dan 150 kinderen voor de rebellie van M23, waarbij jongens die trachtten te ontsnappen, werden neergeschoten. In juli 2012 reisde hij naar Berunda en Degho met het oog op mobilisatie- en rekruteringsactiviteiten in het kader van M23. 30.11.2012",
  "source": "EUR LEX"
}