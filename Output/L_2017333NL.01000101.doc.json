{
  "url": "http://www.w3.org/1999/xhtml\">",
  "content": "L_2017333NL.01000101.xml 15.12.2017 NL Publicatieblad van de Europese Unie L 333/1 BESLUIT (GBVB) 2017/2322 VAN DE RAAD van 29 mei 2017 betreffende de ondertekening en de sluiting van de Overeenkomst tussen Canada en de Europese Unie inzake beveiligingsprocedures voor de uitwisseling en bescherming van gerubriceerde gegevens DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 37, juncto artikel 218, lid 5, en artikel 218, lid 6, eerste alinea, van het Verdrag betreffende de werking van de Europese Unie, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft tijdens zijn zitting op 27 en 28 november 2003 besloten om het voorzitterschap, bijgestaan door de secretaris-generaal/hoge vertegenwoordiger, te machtigen onderhandelingen te openen met het oog op het sluiten van een overeenkomst betreffende gegevensbeveiliging tussen de Europese Unie en Canada. (2) Ingevolge deze machtiging heeft het voorzitterschap met Canada na onderhandelingen overeenstemming bereikt over een overeenkomst inzake beveiligingsprocedures voor de uitwisseling en bescherming van gerubriceerde gegevens. (3) Deze overeenkomst moet worden goedgekeurd, HEEFT HET VOLGENDE BESLUIT VASTGESTELD: Artikel 1 De overeenkomst tussen Canada en de Europese Unie inzake beveiligingsprocedures voor de uitwisseling en bescherming van gerubriceerde gegevens („de overeenkomst”) wordt namens de Unie goedgekeurd. De tekst van de overeenkomst is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst te ondertekenen teneinde daardoor de Unie te binden. Artikel 3 Dit besluit treedt in werking op de datum waarop het wordt vastgesteld. Gedaan te Brussel, 29 mei 2017. Voor de Raad De voorzitter C. CARDONA",
  "source": "EUR LEX"
}