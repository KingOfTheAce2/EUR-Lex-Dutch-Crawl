{
  "url": "http://www.w3.org/1999/xhtml\">",
  "content": "L_2018102NL.01002101.xml 23.4.2018 NL Publicatieblad van de Europese Unie L 102/21 UITVOERINGSBESLUIT (EU) 2018/619 VAN DE COMMISSIE van 20 april 2018 tot niet-goedkeuring van PHMB (1415; 4.7) als bestaande werkzame stof voor gebruik in biociden van de productsoorten 1, 5 en 6 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 89, lid 1, Overwegende hetgeen volgt: (1) Bij Gedelegeerde Verordening (EU) nr. 1062/2014 van de Commissie ( 2 ) is een lijst vastgesteld van bestaande werkzame stoffen die moeten worden beoordeeld met het oog op de mogelijke goedkeuring ervan voor gebruik in biociden. PHMB (1415; 4.7) (EG-nr.: n.v.t.; CAS-nr.: 32289-58-0 en 1802181-67-4) is in die lijst opgenomen. (2) PHMB (1415; 4.7) is beoordeeld voor gebruik in producten van de productsoorten 1 (menselijke hygiëne), 5 (drinkwater) en 6 (conserveermiddelen voor producten tijdens opslag), zoals omschreven in bijlage V bij Verordening (EU) nr. 528/2012. (3) Frankrijk is als beoordelende bevoegde autoriteit aangewezen en heeft op 13 december 2016 de beoordelingsverslagen met zijn aanbevelingen ingediend. (4) Overeenkomstig artikel 7, lid 2, van Gedelegeerde Verordening (EU) nr. 1062/2014 heeft het Comité voor biociden op 4 oktober 2017 de adviezen van het Europees Agentschap voor chemische stoffen geformuleerd, rekening houdend met de conclusies van de beoordelende bevoegde autoriteit. (5) Uit die adviezen blijkt dat van biociden die voor de productsoorten 1, 5 en 6 worden gebruikt en PHMB (1415; 4.7) bevatten, niet kan worden verwacht dat zij aan de eisen van artikel 19, lid 1, onder b), van Verordening (EU) nr. 528/2012 voldoen. De scenario's die voor die productsoorten op risico's voor de menselijke gezondheid en het milieu zijn beoordeeld, bleken onaanvaardbare risico's in te houden. (6) Bijgevolg mag PHMB (1415; 4.7) niet worden goedgekeurd voor gebruik in biociden van de productsoorten 1, 5 en 6. (7) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 PHMB (1415; 4.7) (EG-nr.: n.v.t.; CAS-nr.: 32289-58-0 en 1802181-67-4) wordt niet goedgekeurd als werkzame stof voor gebruik in biociden van de productsoorten 1, 5 en 6. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 20 april 2018. Voor de Commissie De voorzitter Jean-Claude JUNCKER ( 1 ) PB L 167 van 27.6.2012, blz. 1 . ( 2 ) Gedelegeerde Verordening (EU) nr. 1062/2014 van de Commissie van 4 augustus 2014 over het in Verordening (EU) nr. 528/2012 van het Europees Parlement en de Raad bedoelde werkprogramma voor het systematische onderzoek van alle bestaande werkzame stoffen van biociden ( PB L 294 van 10.10.2014, blz. 1 ).",
  "source": "EUR LEX"
}