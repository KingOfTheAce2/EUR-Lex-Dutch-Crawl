{
  "url": "http://www.w3.org/1999/xhtml\">",
  "content": "L_2021089NL.01001701.xml 16.3.2021 NL Publicatieblad van de Europese Unie L 89/17 UITVOERINGSBESLUIT (EU) 2021/455 VAN DE COMMISSIE van 15 maart 2021 tot wijziging van Uitvoeringsbesluit (EU) 2019/1326 wat geharmoniseerde normen voor de elektromagnetische compatibiliteit van stuurstroomkringen en schakelelementen en van multimedia-apparatuur betreft DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1025/2012 van het Europees Parlement en de Raad van 25 oktober 2012 betreffende Europese normalisatie, tot wijziging van de Richtlijnen 89/686/EEG en 93/15/EEG van de Raad alsmede de Richtlijnen 94/9/EG, 94/25/EG, 95/16/EG, 97/23/EG, 98/34/EG, 2004/22/EG, 2007/23/EG, 2009/23/EG en 2009/105/EG van het Europees Parlement en de Raad en tot intrekking van Beschikking 87/95/EEG van de Raad en Besluit nr. 1673/2006/EG van het Europees Parlement en de Raad ( 1 ) , en met name artikel 10, lid 6, Overwegende hetgeen volgt: (1) Overeenkomstig artikel 13 van Richtlijn 2014/30/EU van het Europees Parlement en de Raad ( 2 ) wordt elektrische uitrusting die in overeenstemming is met geharmoniseerde normen of delen daarvan, waarvan de referenties in het Publicatieblad van de Europese Unie zijn bekendgemaakt, geacht in overeenstemming te zijn met de in bijlage I bij die richtlijn beschreven essentiële eisen die door die normen of delen daarvan worden bestreken. (2) Bij Uitvoeringsbesluit C(2016) 7641 ( 3 ) heeft de Commissie het Europees Comité voor Normalisatie (CEN), het Europees Comité voor Elektrotechnische Normalisatie (Cenelec) en het Europees Instituut voor telecommunicatienormen (ETSI) verzocht om geharmoniseerde normen inzake elektromagnetische compatibiliteit op te stellen en te herzien ter ondersteuning van Richtlijn 2014/30/EU. (3) Op grond van het verzoek in Uitvoeringsbesluit C(2016) 7641 hebben het CEN en het Cenelec de geharmoniseerde norm EN 60947-5-2:2007 voor stuurstroomkringen en schakelelementen, waarvan de referentie is bekendgemaakt in de C-serie van het Publicatieblad van de Europese Unie ( 4 ) , herzien. Dit heeft geleid tot de vaststelling van de geharmoniseerde norm EN IEC 60947-5-2:2020. (4) Samen met het CEN en het Cenelec is de Commissie nagegaan of die geharmoniseerde norm voldoet aan het in Uitvoeringsbesluit C(2016) 7641 geformuleerde verzoek. (5) De geharmoniseerde norm EN IEC 60947-5-2:2020 voldoet aan de essentiële eisen die hij beoogt te bestrijken en die in Richtlijn 2014/30/EU zijn vastgelegd. Daarom is het passend de referentie van die geharmoniseerde norm in het Publicatieblad van de Europese Unie bekend te maken. (6) Bijlage I bij Uitvoeringsbesluit (EU) 2019/1326 van de Commissie ( 5 ) bevat de referenties van geharmoniseerde normen die een vermoeden van conformiteit met Richtlijn 2014/30/EU vestigen. Om ervoor te zorgen dat de referenties van geharmoniseerde normen die ter ondersteuning van Richtlijn 2014/30/EU zijn opgesteld in één handeling worden vermeld, moet de referentie van de norm EN IEC 60947-5-2:2020 in die bijlage worden opgenomen. (7) Daarom moet de referentie van de geharmoniseerde norm EN 60947-5-2:2007, samen met de referentie van de wijzigende norm daarvan EN 60947-5-2:2007/A1:2012, uit de C-serie van het Publicatieblad van de Europese Unie worden geschrapt. (8) Bijlage II bij Uitvoeringsbesluit (EU) 2019/1326 bevat een lijst van de referenties van de ter ondersteuning van Richtlijn 2014/30/EU opgestelde geharmoniseerde normen die uit de C-serie van het Publicatieblad van de Europese Unie zijn geschrapt. Daarom is het passend de referentie van de geharmoniseerde norm EN 60947-5-2:2007 samen met de referentie van de wijzigende norm daarvan EN 60947-5-2:2007/A1:2012 in die bijlage op te nemen. (9) Op grond van het verzoek in Uitvoeringsbesluit C(2016) 7641 hebben het CEN en het Cenelec de geharmoniseerde norm EN 55035:2017, waarvan de referentie is opgenomen in bijlage I bij Uitvoeringsbesluit (EU) 2019/1326, gewijzigd. Dit heeft geleid tot de vaststelling van de wijzigende norm EN 55035:2017/A11:2020. De geharmoniseerde norm EN 55035:2017/A11:2020 heeft tot doel de volgende geharmoniseerde normen te vervangen, samen met de eventuele wijzigende of corrigerende normen daarvan: EN 55020:2007, waarvan de referentie niet in het Publicatieblad van de Europese Unie is bekendgemaakt; EN 55024:2010, waarvan de referentie in de C-serie van het Publicatieblad van de Europese Unie is bekendgemaakt ( 6 ) , en EN 55103-2:2009, waarvan de referentie — met 18 november 2021 als datum van intrekking — is opgenomen in bijlage II bij Uitvoeringsbesluit (EU) 2019/1326, dat een lijst bevat met de referenties van de ter ondersteuning van Richtlijn 2014/30/EU opgestelde geharmoniseerde normen die uit het Publicatieblad van de Europese Unie zijn geschrapt. (10) De geharmoniseerde norm EN 55035:2017, zoals gewijzigd bij EN 55035:2017/A11:2020, voldoet aan het verzoek in Uitvoeringsbesluit C(2016) 7641 en voldoet aan de essentiële eisen die hij beoogt te bestrijken en die in Richtlijn 2014/30/EU zijn vastgelegd. Daarom is het passend de vermelding betreffende de geharmoniseerde norm EN 55035:2017 in bijlage I bij Uitvoeringsbesluit (EU) 2019/1326 te vervangen, zodat de referentie van EN 55035:2017 samen met de referentie van EN 55035:2017/A11:2020 wordt opgenomen, en de referentie van de geharmoniseerde norm EN 55024:2010 in bijlage II bij dat besluit op te nemen. (11) Om de fabrikanten voldoende tijd te geven om zich voor te bereiden op de toepassing van de geharmoniseerde norm EN IEC 60947-5-2:2020 en de intrekking van de referentie van EN 55024:2010, moet de intrekking van de referenties van de volgende geharmoniseerde normen, samen met de referentie van de desbetreffende wijzigende norm, worden uitgesteld: EN 60947-5-2:2007, zoals gewijzigd bij EN 60947-5-2:2007/A1:2012, en EN 55024:2010. (12) Met geharmoniseerde norm EN 55035:2017 zijn aanzienlijke wijzigingen aangebracht in de specificaties van geharmoniseerde norm EN 55103-2:2009. Daarom heeft het Cenelec de nationale normalisatie-instellingen in geharmoniseerde norm EN 55035:2017 een lange termijn gegeven voor de vervanging van de nationale normen waarmee de geharmoniseerde norm EN 55103-2:2009 wordt omgezet. Omdat de geharmoniseerde norm EN 55103-2:2009 na 18 november 2021 geen vermoeden van conformiteit meer biedt en het ontwerp van een aantal producten die onder die geharmoniseerde norm vallen, zoals audio-, video-, audiovisuele toestellen en lichtbesturingsapparatuur, uiterlijk op die datum dus aanzienlijk moet zijn gewijzigd, is een aantal fabrikanten mogelijk niet in staat die termijn in acht te nemen. Daarom is het passend de datum van intrekking van geharmoniseerde norm EN 55103-2:2009 bij wijze van uitzondering uit te stellen. De vermelding betreffende de geharmoniseerde norm EN 55103-2:2009 in bijlage II bij Uitvoeringsbesluit (EU) 2019/1326 moet daarom dienovereenkomstig worden gewijzigd. (13) Uitvoeringsbesluit (EU) 2019/1326 moet daarom dienovereenkomstig worden gewijzigd. (14) Door naleving van een geharmoniseerde norm wordt vanaf de datum van bekendmaking van de referentie van deze norm in het Publicatieblad van de Europese Unie een vermoeden van conformiteit gevestigd met de overeenkomstige essentiële eisen die in de harmonisatiewetgeving van de Unie zijn opgenomen. Dit besluit moet derhalve in werking treden op de datum van de bekendmaking ervan, HEEFT HET VOLGENDE BESLUIT VASTGESTELD: Artikel 1 Bijlage I bij Uitvoeringsbesluit (EU) 2019/1326 wordt gewijzigd overeenkomstig bijlage I bij dit besluit. Artikel 2 Bijlage II bij Uitvoeringsbesluit (EU) 2019/1326 wordt gewijzigd overeenkomstig bijlage II bij dit besluit. Artikel 3 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 15 maart 2021. Voor de Commissie De voorzitter Ursula VON DER LEYEN ( 1 ) PB L 316 van 14.11.2012, blz. 12 . ( 2 ) Richtlijn 2014/30/EU van het Europees Parlement en de Raad van 26 februari 2014 betreffende de harmonisatie van de wetgevingen van de lidstaten inzake elektromagnetische compatibiliteit ( PB L 96 van 29.3.2014, blz. 79 ). ( 3 ) Uitvoeringsbesluit C(2016) 7641 van de Commissie van 30 november 2016 betreffende een normalisatieverzoek aan het Europees Comité voor normalisatie en het Europees Comité voor elektrotechnische normalisatie met betrekking tot pleziervaartuigen en waterscooters ter ondersteuning van Richtlijn 2014/30/EU van het Europees Parlement en de Raad van 26 februari 2014 betreffende de harmonisatie van de wetgevingen van de lidstaten inzake elektromagnetische compatibiliteit. ( 4 ) PB C 246 van 13.7.2018, blz. 1 . ( 5 ) Uitvoeringsbesluit (EU) 2019/1326 van de Commissie van 5 augustus 2019 inzake de ter ondersteuning van Richtlijn 2014/30/EU van het Europees Parlement en de Raad opgestelde geharmoniseerde normen voor elektromagnetische compatibiliteit ( PB L 206 van 6.8.2019, blz. 27 ). ( 6 ) PB C 246 van 13.7.2018, blz. 1 . BIJLAGE I Bijlage I bij Uitvoeringsbesluit (EU) 2019/1326 wordt als volgt gewijzigd: 1) vermelding 2 wordt vervangen door: Nr. Referentie van de norm “2. EN 55035:2017 Elektromagnetische compatibiliteit van multimedia-uitrusting — Immuniteitseisen EN 55035:2017/A11:2020”; 2) de volgende vermelding wordt toegevoegd: Nr. Referentie van de norm “15. EN IEC 60947-5-2:2020 Laagspanningsschakel- en verdeelinrichtingen — Deel 5-2: Stuurstroomkringen en schakelelementen — Naderingsschakelaars”. BIJLAGE II Bijlage II bij Uitvoeringsbesluit (EU) 2019/1326 wordt als volgt gewijzigd: 1) vermelding 4 wordt vervangen door: Nr. Referentie van de norm Datum van intrekking “4. EN 55103-2:2009 Elektromagnetische compatibiliteit — Productgroepnorm voor audio-, video-, audio-visuele toestellen en voor lichtbesturingsapparatuur voor professionele doeleinden — Deel 2: Immuniteit 28 juli 2022”; 2) de volgende vermeldingen worden toegevoegd: Nr. Referentie van de norm Datum van intrekking “12. EN 55024:2010 Gegevensverwerkende apparatuur — Immuniteitskenmerken — Grenswaarden en meetmethoden 16 september 2022 13. EN 60947-5-2:2007 Laagspanningsschakel- en verdeelinrichtingen — Deel 5-2: Stuurstroomkringen en schakelelementen — Naderingsschakelaars EN 60947-5-2:2007/A1:2012 16 september 2022”.",
  "source": "EUR LEX"
}