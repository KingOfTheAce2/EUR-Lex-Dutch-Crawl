{
  "url": "http://www.w3.org/1999/xhtml\">",
  "content": "L_2014093NL.01000101.xml 28.3.2014 NL Publicatieblad van de Europese Unie L 93/1 BESLUIT VAN DE RAAD van 22 oktober 2013 betreffende de ondertekening, namens de Europese Unie en haar lidstaten, en de voorlopige toepassing van het protocol bij de Stabilisatie- en associatieovereenkomst tussen de Europese Gemeenschappen en hun lidstaten, enerzijds, en de Republiek Montenegro, anderzijds, om rekening te houden met de toetreding van de Republiek Kroatië tot de Europese Unie (2014/172/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 217, in samenhang met artikel 218, lid 5, en artikel 218, lid 8, tweede alinea, Gezien de Akte betreffende de toetreding van Kroatië, en met name artikel 6, lid 2, tweede alinea, Gezien het voorstel van de Europese Commissie, Overwegende hetgeen volgt: (1) Op 24 september 2012, heeft de Raad de Commissie gemachtigd, namens de Unie en haar lidstaten en de Republiek Kroatië, onderhandelingen te openen met Montenegro met het oog op de sluiting van een protocol bij de stabilisatie- en associatieovereenkomst tussen de Europese Gemeenschappen en hun lidstaten, enerzijds, en de Republiek Montenegro, anderzijds, om rekening te houden met de toetreding van de Republiek Kroatië tot de Europese Unie („het protocol”). (2) Deze onderhandelingen zijn met succes voltooid door parafering van het protocol op 16 mei 2013. (3) Het protocol dient namens de Europese Unie en haar lidstaten te worden ondertekend, onder voorbehoud van de sluiting ervan op een later tijdstip. (4) Het protocol wordt met betrekking tot de onderdelen die tot de bevoegdheid van de Europese Gemeenschap voor Atoomenergie behoren volgens een afzonderlijke procedure gesloten. (5) Ingevolge de toetreding van Kroatië tot de Unie op 1 juli 2013, dient het protocol met ingang van die datum voorlopig te worden toegepast, HEEFT HET VOLGENDE BESLUIT VASTGESTELD: Artikel 1 Hierbij wordt machtiging verleend om, namens de Unie en haar lidstaten, het protocol bij de Stabilisatie- en associatieovereenkomst tussen de Europese Gemeenschappen en hun lidstaten, enerzijds, en de Republiek Montenegro, anderzijds, om rekening te houden met de toetreding van de Republiek Kroatië tot de Europese Unie, te ondertekenen, onder voorbehoud van de sluiting van het bedoelde protocol. De tekst van het protocol is aan dit besluit gehecht. Artikel 2 De voorzitter van de Raad wordt gemachtigd om de persoon of personen aan te wijzen die bevoegd is of zijn om het protocol, namens de Unie en haar lidstaten, te ondertekenen. Artikel 3 Het protocol is overeenkomstig artikel 12, in afwachting van de voltooiing van de procedures voor de sluiting ervan, met ingang van 1 juli 2013 voorlopig van toepassing. Artikel 4 Dit besluit treedt in werking op de dag waarop het wordt vastgesteld. Gedaan te Luxemburg, 22 oktober 2013. Voor de Raad De voorzitter L. LINKEVIČIUS",
  "source": "EUR LEX"
}