{
  "url": "http://www.w3.org/1999/xhtml\"><!--",
  "content": "L_2018118NL.01001801.xml 14.5.2018 NL Publicatieblad van de Europese Unie L 118/18 UITVOERINGSBESLUIT (EU) 2018/704 VAN DE COMMISSIE van 8 mei 2018 inzake de overeenstemming van eenheidstarieven voor heffingszones met Uitvoeringsverordeningen (EU) nr. 390/2013 en (EU) nr. 391/2013, overeenkomstig artikel 17 van Uitvoeringsverordening (EU) nr. 391/2013 (Kennisgeving geschied onder nummer C(2018) 2729) (Slechts de teksten in de Bulgaarse, Deense, Duitse, Engelse, Estse, Finse, Franse, Griekse, Hongaarse, Ierse, Kroatische, Letse, Litouwse, Maltese, Nederlandse, Poolse, Portugese, Roemeense, Slowaakse, Sloveense, Spaanse, Tsjechische en Zweedse taal zijn authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 550/2004 van het Europees Parlement en de Raad van 10 maart 2004 betreffende de verlening van luchtvaartnavigatiediensten in het gemeenschappelijk Europees luchtruim („de luchtvaartnavigatiedienstenverordening”) ( 1 ) , en met name artikel 15, lid 4, Gezien Uitvoeringsverordening (EU) nr. 391/2013 van de Commissie van 3 mei 2013 houdende vaststelling van een gemeenschappelijk heffingenstelsel voor luchtvaartnavigatiediensten ( 2 ) , en met name artikel 17, lid 1, onder d), Overwegende hetgeen volgt: (1) Bij Uitvoeringsverordening (EU) nr. 391/2013 is een gemeenschappelijk heffingenstelsel voor luchtvaartnavigatiediensten vastgesteld. Het gemeenschappelijke heffingenstelsel moet integraal bijdragen tot de verwezenlijking van de doelstellingen van de prestatieregeling die is vastgesteld krachtens artikel 11 van Verordening (EG) nr. 549/2004 van het Europees Parlement en de Raad ( 3 ) en Uitvoeringsverordening (EU) nr. 390/2013 van de Commissie ( 4 ) . (2) Bij Uitvoeringsbesluit 2014/132/EU van de Commissie ( 5 ) zijn de EU-wijde prestatiedoelen vastgesteld, inclusief een kosteneffectiviteitsdoelstelling voor en-routeluchtvaartnavigatiediensten, uitgedrukt in de vastgestelde eenheidskosten voor de verlening van deze diensten, voor de tweede referentieperiode (2015-2019). (3) Overeenkomstig artikel 17, lid 1, onder b) en c), van Uitvoeringsverordening (EU) nr. 391/2013 moet de Commissie de eenheidstarieven voor heffingszones, die de lidstaten overeenkomstig de verplichtingen uit hoofde van artikel 9, leden 1 en 2, van die verordening hebben ingediend, beoordelen. Bij die beoordeling wordt gecontroleerd of de eenheidstarieven in overeenstemming zijn met Uitvoeringsverordeningen (EU) nr. 390/2013 en (EU) nr. 391/2013. (4) De Commissie heeft haar beoordeling van de eenheidstarieven uitgevoerd met ondersteuning van de Performance Review Unit en het Central Route Charges Office van Eurocontrol, waarbij gebruik werd gemaakt van de gegevens en aanvullende informatie die de lidstaten per 1 november 2017 hadden verstrekt. De Commissie heeft in haar beoordeling ook rekening gehouden met de verstrekte toelichting en met de correcties die de lidstaten na contacten met de Commissie hebben aangebracht aan de eenheidstarieven voor 2018 voor en-routediensten. (5) Op basis van deze beoordeling heeft de Commissie vastgesteld dat de door Oostenrijk, België, Bulgarije, Kroatië, Cyprus, Tsjechië, Denemarken, Estland, Finland, Frankrijk, Duitsland, Hongarije, Ierland, Letland, Litouwen, Luxemburg, Malta, Nederland, Polen, Portugal, Roemenië, Slowakije, Slovenië, Spanje, het Verenigd Koninkrijk en Zweden ingediende eenheidstarieven voor en-routeheffingszones voor 2018 in overeenstemming zijn met Uitvoeringsverordeningen (EU) nr. 390/2013 en (EU) nr. 391/2013. (6) Bulgarije, Malta en Polen hebben in 2016 hun prestatiedoelstellingen op het prestatiekerngebied kosteneffectiviteit herzien voor de resterende jaren van de tweede referentieperiode (2017, 2018 en 2019). Bij Uitvoeringsbesluit (EU) 2017/2376 van de Commissie ( 6 ) is vastgesteld dat die herziene prestatiedoelstellingen in overeenstemming zijn met de EU-wijde prestatiedoelen. Op basis van die beoordeling, en rekening houdende met die herziene doelstellingen, is de Commissie tot de bevinding gekomen dat de door Bulgarije, Malta en Polen ingediende eenheidstarieven voor en-routeheffingszones voor 2017 in overeenstemming zijn met Uitvoeringsverordeningen (EU) nr. 390/2013 en (EU) nr. 391/2013. (7) Wat het functionele luchtruimblok FABEC betreft, hebben België, Frankrijk, Luxemburg en Nederland op 30 januari 2017 herziene prestatiedoelstellingen ingediend op basis van corrigerende maatregelen, voor zover nodig, met inbegrip van doelstellingen op het prestatiekerngebied kosteneffectiviteit voor de tweede referentieperiode. Op basis hiervan heeft de Commissie bij Uitvoeringsbesluit (EU) 2017/553 ( 7 ) verklaard dat deze doelstellingen in overeenstemming zijn met de EU-wijde prestatiedoelen. Ten gevolge hiervan worden Uitvoeringsbesluiten (EU) 2016/420 ( 8 ) en (EU) 2016/419 van de Commissie ( 9 ) , waarbij is vastgesteld dat de eenheidstarieven voor de heffingszones België-Luxemburg, Frankrijk, Duitsland en Nederland voor 2015 en 2016 niet in overeenstemming waren met Uitvoeringsverordeningen (EU) nr. 390/2013 en (EU) nr. 391/2013, ingetrokken. (8) Op basis van de beoordeling door de Commissie en van de vastgestelde overeenstemming van de door de FABEC-lidstaten ingediende prestatiedoelstellingen, is de Commissie tot de bevinding gekomen dat de door België, Frankrijk, Duitsland, Luxemburg en Nederland ingediende eenheidstarieven voor en-routeheffingszones voor 2015 en 2016 in overeenstemming zijn met Uitvoeringsverordeningen (EU) nr. 390/2013 en (EU) nr. 391/2013. (9) Overeenkomstig artikel 17, lid 1, onder d), van Uitvoeringsverordening (EU) nr. 391/2013 moeten de betrokken lidstaten in kennis worden gesteld van de bevindingen van de Commissie. (10) De vaststelling en kennisgeving van het feit dat de eenheidstarieven voor heffingszones in overeenstemming zijn met Uitvoeringsverordeningen (EU) nr. 390/2013 en (EU) nr. 391/2013 doet geen afbreuk aan de in artikel 16 van Verordening (EG) nr. 550/2004 bedoelde voortdurende beoordeling en onderzoeken, HEEFT HET VOLGENDE BESLUIT VASTGESTELD: Artikel 1 1.   De in punt 1 van de bijlage vermelde eenheidstarieven voor en-routeheffingszones voor 2018 zijn in overeenstemming met de Uitvoeringsverordeningen (EU) nr. 390/2013 en (EU) nr. 391/2013. 2.   De in punt 2 van de bijlage vermelde eenheidstarieven voor en-routeheffingszones voor 2017 zijn in overeenstemming met de Uitvoeringsverordeningen (EU) nr. 390/2013 en (EU) nr. 391/2013. 3.   De in punt 3 van de bijlage vermelde eenheidstarieven voor en-routeheffingszones voor 2015 en 2016 zijn in overeenstemming met de Uitvoeringsverordeningen (EU) nr. 390/2013 en (EU) nr. 391/2013. Artikel 2 De Uitvoeringsbesluiten (EU) 2016/420 en (EU) 2016/419 worden ingetrokken. Artikel 3 Dit besluit is gericht tot het Koninkrijk België, de Republiek Bulgarije, de Republiek Cyprus, het Koninkrijk Denemarken, de Bondsrepubliek Duitsland, de Republiek Estland, de Republiek Finland, de Franse Republiek, Hongarije, Ierland, de Italiaanse Republiek, de Republiek Kroatië, de Republiek Letland, de Republiek Litouwen, het Groothertogdom Luxemburg, de Republiek Malta, het Koninkrijk der Nederlanden, de Republiek Oostenrijk, de Republiek Polen, de Portugese Republiek, Roemenië, de Republiek Slovenië, de Slowaakse Republiek, het Koninkrijk Spanje, de Tsjechische Republiek, het Verenigd Koninkrijk van Groot-Brittannië en Noord-Ierland en het Koninkrijk Zweden. Gedaan te Brussel, 8 mei 2018. Voor de Commissie Violeta BULC Lid van de Commissie ( 1 ) PB L 96 van 31.3.2004, blz. 10 . ( 2 ) PB L 128 van 9.5.2013, blz. 31 . ( 3 ) Verordening (EG) nr. 549/2004 van het Europees Parlement en de Raad van 10 maart 2004 tot vaststelling van het kader voor de totstandbrenging van het gemeenschappelijke Europese luchtruim („de kaderverordening”) ( PB L 196 van 31.3.2004, blz. 1 ). ( 4 ) Uitvoeringsverordening (EU) nr. 390/2013 van de Commissie van 3 mei 2013 houdende vaststelling van een prestatieregeling voor luchtvaartnavigatiediensten en netwerkfuncties ( PB L 128 van 9.5.2013, blz. 1 ). ( 5 ) Uitvoeringsbesluit 2014/132/EU van de Commissie van 11 maart 2014 tot vaststelling van de EU-wijde prestatiedoelstellingen voor het Europees netwerk voor luchtverkeersbeheer en de alarmdrempels voor de tweede referentieperiode 2015-2019 ( PB L 71 van 12.3.2014, blz. 20 ). ( 6 ) Uitvoeringsbesluit (EU) 2017/2376 van de Commissie van 15 december 2017 tot wijziging van Uitvoeringsbesluit (EU) 2015/348 wat betreft de samenhang van de herziene doelstellingen op het prestatiekerngebied kosteneffectiviteit die zijn opgenomen in de door Malta, Bulgarije en Polen ingediende gewijzigde nationale plannen of plannen voor functionele luchtruimblokken ( PB L 337 van 19.12.2017, blz. 68 ). ( 7 ) Uitvoeringsbesluit (EU) 2017/553 van de Commissie van 22 maart 2017 betreffende de consistentie van de doelen voor de prestatiekerngebieden capaciteit en kostenefficiëntie die zijn opgenomen in de nieuwe plannen voor functionele luchtruimblokken die door België, Duitsland, Frankrijk, Luxemburg en Nederland zijn ingediend overeenkomstig Verordening (EG) nr. 549/2004, met de prestatiedoelen voor de gehele Unie voor de tweede referentieperiode ( PB L 79 van 24.3.2017, blz. 11 ). ( 8 ) Uitvoeringsbesluit (EU) 2016/420 van de Commissie van 18 maart 2016 inzake de niet-overeenstemming van de eenheidstarieven voor heffingszones voor 2015 met artikel 17 van Uitvoeringsverordening (EU) nr. 391/2013 ( PB L 75 van 22.3.2016, blz. 63 ). ( 9 ) Uitvoeringsbesluit (EU) 2016/419 van de Commissie van 18 maart 2016 inzake de niet-overeenstemming van de eenheidstarieven voor heffingszones voor 2016 met artikel 17 van Uitvoeringsverordening (EU) nr. 391/2013 ( PB L 75 van 22.3.2016, blz. 60 ). BIJLAGE 1)   En-route-eenheidstarieven voor 2018 Heffingszone En-route-eenheidstarief voor 2018 in nationale munt ( *1 ) 1 Oostenrijk 71,35 2 België-Luxemburg 67,66 3 Bulgarije 51,99 4 Kroatië 334,13 5 Cyprus 34,95 6 Tsjechië 1 078,54 7 Denemarken 443,44 8 Estland 28,66 9 Finland 54,79 10 Frankrijk 63,48 11 Duitsland 67,07 12 Hongarije 10 064,17 13 Ierland 27,69 14 Letland 27,47 15 Litouwen 43,59 16 Malta 15,89 17 Nederland 58,70 18 Polen 181,72 19 Portugal 36,84 20 Roemenië 149,30 21 Slowakije 51,53 22 Slovenië 61,71 23 Spanje — Canarische Eilanden 56,61 24 Spanje — Continentaal 69,54 25 Zweden 562,58 26 Verenigd Koninkrijk 59,96 2)   En-route-eenheidstarieven voor 2017 Heffingszone Ingediend en-route-eenheidstarief ( 1 ) voor 2017 in nationale munt 1 Bulgarije 52,60 2 Malta 18,79 3 Polen 185,47 3)   En-route-eenheidstarieven van FABEC voor 2015 en 2016 Heffingszone Ingediend en-route-eenheidstarief ( 2 ) in nationale munt 2015 2016 1 België-Luxemburg 70,68 65,41 2 Frankrijk 70,00 67,54 3 Duitsland 90,15 82,59 4 Nederland 66,57 67,00 ( *1 ) Deze eenheidstarieven omvatten niet het administratief eenheidstarief waarnaar wordt verwezen in artikel 18, lid 1, van Uitvoeringsverordening (EU) nr. 391/2013 en dat van toepassing is op de landen die partij zijn bij de multilaterale Eurocontrolovereenkomst met betrekking tot routeheffingen. ( 1 ) Deze eenheidstarieven omvatten niet het administratief eenheidstarief waarnaar wordt verwezen in artikel 18, lid 1, van Uitvoeringsverordening (EU) nr. 391/2013 en dat van toepassing is op de landen die partij zijn bij de multilaterale Eurocontrolovereenkomst met betrekking tot routeheffingen. ( 2 ) Deze eenheidstarieven omvatten niet het administratief eenheidstarief waarnaar wordt verwezen in artikel 18, lid 1, van Uitvoeringsverordening (EU) nr. 391/2013 en dat van toepassing is op de landen die partij zijn bij de multilaterale Eurocontrolovereenkomst met betrekking tot routeheffingen.",
  "source": "EUR LEX"
}