{
  "url": "http://www.w3.org/1999/xhtml\">",
  "content": "L_2017060NL.01003401.xml 8.3.2017 NL Publicatieblad van de Europese Unie L 60/34 UITVOERINGSBESLUIT (GBVB) 2017/398 VAN DE RAAD van 7 maart 2017 tot uitvoering van Besluit 2010/231/GBVB betreffende beperkende maatregelen tegen Somalië DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2010/231/GBVB van de Raad van 26 april 2010 betreffende beperkende maatregelen tegen Somalië en tot intrekking van Gemeenschappelijk Standpunt 2009/138/GBVB ( 1 ) , en met name artikel 7, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 26 april 2010 Besluit 2010/231/GBVB vastgesteld. (2) Het Comité van de Veiligheidsraad van de Verenigde Naties, ingesteld krachtens de Resoluties 751 (1992) en 1907 (2009) van de Veiligheidsraad van de Verenigde Naties, heeft op 12 januari 2017 de gegevens met betrekking tot 12 personen en één entiteit die aan beperkende maatregelen onderworpen zijn, geactualiseerd. (3) Bijlage I bij Besluit 2010/231/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Bijlage I bij Besluit 2010/231/GBVB wordt gewijzigd overeenkomstig de bijlage bij het onderhavige besluit. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 7 maart 2017. Voor de Raad De voorzitter L. GRECH ( 1 ) PB L 105 van 27.4.2010, blz. 17 . BIJLAGE De vermeldingen met betrekking tot de onderstaande personen en entiteit worden vervangen door de volgende vermeldingen: I. Personen 1. Yasin Ali Baynah (alias a) Ali, Yasin Baynah, b) Ali, Yassin Mohamed, c) Baynah, Yasin, d) Baynah, Yassin, e) Baynax, Yasiin Cali, f) Beenah, Yasin, g) Beenah, Yassin, h) Beenax, Yasin, i) Beenax, Yassin, j) Benah, Yasin, k) Benah, Yassin, l) Benax, Yassin, m) Beynah, Yasin, n) Binah, Yassin, o) Cali, Yasiin Baynax) Geboortedatum: 24 december 1965. Nationaliteit: Somalië. Andere nationaliteit: Zweden. Plaats: Rinkeby, Stockholm, Zweden; Mogadishu, Somalië. Datum plaatsing op de VN-lijst: 12 april 2010. Overige informatie: Weblink speciale kennisgeving van Interpol/VN-Veiligheidsraad: https://www.interpol.int/en/notice/search/un/5774673 Yasin Ali Baynah heeft aangezet tot het plegen van aanslagen tegen de federale overgangsregering (TFG) en de missie van de Afrikaanse unie in Somalië (Amisom). Voorts heeft hij steun en fondsen verzameld namens de alliantie voor de herbevrijding van Somalië en namens Hisbul Islam, die beide metterdaad de vrede en veiligheid in Somalië in gevaar hebben gebracht, en met name het akkoord van Djibouti hebben verworpen en aanslagen tegen de TFG en de Amisom hebben gepleegd. 2. Hassan Dahir Aweys (alias a) Ali, Sheikh Hassan Dahir Aweys, b) Awes, Hassan Dahir, c) Awes, Shaykh Hassan Dahir, d) Aweyes, Hassen Dahir, e) Aweys, Ahmed Dahir, f) Aweys, Sheikh, g) Aweys, Sheikh Hassan Dahir, h) Dahir, Aweys Hassan, i) Ibrahim, Mohammed Hassan, j) OAIS, Hassan Tahir, k) Uways, Hassan Tahir, l) „Hassan, Sheikh”) Geboortedatum: 1935. Burger van: Somalië. Nationaliteit: Somalië. Plaats: Somalië. Datum plaatsing op de VN-lijst: 12 april 2010. Overige informatie: Weblink speciale kennisgeving van Interpol/VN-Veiligheidsraad: https://www.interpol.int/en/notice/search/un/5774682 Hassan Dahir Aweys is en blijft politiek en ideologisch voorman van een reeks gewapende oppositiegroepen die zich schuldig hebben gemaakt aan herhaalde schendingen van het algemene en algehele wapenembargo en/of aan feiten die een bedreiging vormen voor het vredesakkoord van Djibouti, de federale overgangsregering (TFG) en de leden van de missie van de Afrikaanse Unie in Somalië (Amisom). Van juni 2006 tot september 2007 was Aweys voorzitter van het centraal comité van de Unie van islamitische rechtbanken; in juli 2008 riep hij zich uit tot voorzitter van de Asmara-vleugel van de alliantie voor de herbevrijding van Somalië; en in mei 2009 werd hij voorzitter van Hisbul Islam, een alliantie van groeperingen die de TFG bestrijden. In al deze hoedanigheden heeft Aweys door uitspraken en optreden blijk gegeven van het ondubbelzinnige en vaste voornemen de TFG te ontwrichten en de Amisom met geweld uit Somalië te verdrijven. 3. Hassan Abdullah Hersi Al-Turki (alias a) Al-Turki, Hassan, b) Turki, Hassan, c) Turki, Hassan Abdillahi Hersi, d) Turki, Sheikh Hassan, e) Xirsi, Xasan Cabdilaahi, f) Xirsi, Xasan Cabdulle) Geboortedatum: circa 1944. Geboorteplaats: Ogaden-regio, Ethiopië. Nationaliteit: Somalië. Plaats: Somalië. Datum plaatsing op de VN-lijst: 12 april 2010. Overige informatie: Weblink speciale kennisgeving van Interpol/VN-Veiligheidsraad: https://www.interpol.int/en/notice/search/un/5774683 Hassan Abdullah Hersi Al-Turki is al sinds midden jaren negentig prominent militieleider, en heeft herhaaldelijk het wapenembargo geschonden. In 2006 leverde Al-Turki troepen voor de machtsovername in Mogadishu door de aan Al-Shabaab gelieerde Unie van islamitische rechtbanken, waarin hij zich als militair leider opwierp. Sinds 2006 laat hij diverse gewapende groeperingen, waaronder Al-Shabaab, trainen in het door hem gecontroleerde gebied. In september 2007 was in een nieuwsvideo van Al-Jazeera te zien hoe onder zijn leiding milities werden getraind. 4. Ahmed Abdi aw-Mohamed (alias a) Abu Zubeyr, Muktar Abdirahman, b) Abuzubair, Muktar Abdulrahim, c) Aw Mohammed, Ahmed Abdi, d) Aw-Mohamud, Ahmed Abdi, e) „Godane”, f) „Godani”, g) „Mukhtar, Shaykh”, h) „Zubeyr, Abu”) Geboortedatum: 10 juli 1977. Geboorteplaats: Hargeysa, Somalië. Nationaliteit: Somalië. Datum plaatsing op de VN-lijst: 12 april 2010. Overige informatie: Weblink speciale kennisgeving van Interpol/VN-Veiligheidsraad: https://www.interpol.int/en/notice/search/un/5774684 Ahmed Abdi Aw-Mohamed is een prominent leider van Al-Shabaab, waarvan hij in december 2007 publiekelijk als emir werd opgevoerd. Hij is belast met de bevelvoering over operaties van Al-Shabaab in geheel Somalië. Aw-Mohamed wijst het vredesproces van Djibouti af als een buitenlands complot; in mei 2009 gaf hij in een geluidsopname voor de Somalische media toe dat zijn troepen bij recente gevechten in Mogadishu waren betrokken. 6. Bashir Mohamed Mahamoud (alias a) Bashir Mohamed Mahmoud, b) Bashir Mahmud Mohammed, c) Bashir Mohamed Mohamud, d) Bashir Mohamed Mohamoud, e) Bashir Yare, f) Bashir Qorgab, g) Gure Gap, h) „Abu Muscab”, i) „Qorgab”) Geboortedatum: a) 1979 b) 1980 c) 1981 d) 1982.Nationaliteit: Somalië. Plaats: Mogadishu, Somalië. Datum plaatsing op de VN-lijst: 12 april 2010. Overige informatie: Weblink speciale kennisgeving van Interpol/VN-Veiligheidsraad: https://www.interpol.int/en/notice/search/un/5774965 Bashir Mohamed Mahamoud is militair bevelhebber bij Al-Shabaab. Eind 2008 was hij een van de circa tien leden van de leiding. Samen met een handlanger was hij verantwoordelijk voor de mortieraanslag van 10 juni 2009 tegen de Somalische federale overgangsregering in Mogadishu. 8. Fares Mohammed Mana'a (alias a) Faris Mana'a, b) Fares Mohammed Manaa) Geboortedatum: 8 februari 1965. Geboorteplaats: Sadah, Jemen. Paspoortnummer: 00514146; plaats van afgifte: Sanaa, Jemen. Identiteitskaart nr.: 1417576; plaats van afgifte: Al-Amana, Jemen. datum van afgifte: 7 januari 1996. Datum plaatsing op de VN-lijst: 12 april 2010. Overige informatie: Weblink speciale kennisgeving van Interpol/VN-Veiligheidsraad: https://www.interpol.int/en/notice/search/un/5774972 Fares Mohammed Mana'a heeft, in strijd met het wapenembargo tegen Somalië, al dan niet rechtstreeks wapens of aanverwant materieel geleverd, verkocht of overgebracht. Mana'a staat bekend als wapensmokkelaar. In oktober 2009 stond hij bovenaan op een zwarte lijst van wapenhandelaars, door de Jemenitische regering gepubliceerd om de toevloed van wapens in te dammen; het land telde naar verluidt al meer wapens dan inwoners. „Dat Faris Mana'a een belangrijk wapensmokkelaar is, is algemeen bekend,” aldus een verslag van juni 2009 van een Amerikaans journalist en commentator over Jemenitische aangelegenheden, die het halfjaarlijkse landenverslag schrijft en heeft meegewerkt aan Jane's Intelligence Group. In een artikel van december 2007 in de Yemen Times wordt hij aangeduid als „Sjeik Fares Mohammed Mana'a, wapenhandelaar”. In januari 2008 wordt in dezelfde krant naar hem verwezen als „Sjeik Fares Mohammed Mana'a, wapenverkoper”. Medio 2008 blijft Jemen een draaischijf van illegale wapentransport naar de Hoorn van Afrika, vooral over zee naar Somalië. Volgens onbevestigde berichten heeft Faris Mana'a herhaaldelijk deelgenomen aan het transport van wapens naar Somalië. In 2004 speelde hij een rol bij contracten over wapens uit Oost-Europa die aan Somalische strijders zouden zijn verkocht. Hoewel sinds 1992 een VN-wapenembargo tegen Somalië geldt, blijkt Mana'a zeker nog tot 2003 betrokken te zijn geweest bij wapensmokkel naar het land. Mana'a was in 2003 gegadigde voor de aankoop van duizenden wapens uit Oost-Europa, die hij naar eigen zeggen deels in Somalië wilde verkopen. 9. Hassan Mahat Omar (alias a) Hassaan Hussein Adam, b) Hassane Mahad Omar, c) Xassaan Xuseen Adan, d) Asan Mahad Cumar, e) Abu Salman, f) Abu Salmaan, g) Sheikh Hassaan Hussein) Geboortedatum: 10 april 1979. Geboorteplaats: Garissa, Kenia. Nationaliteit: mogelijk Ethiopië. Paspoortnummer: A 1180173 Kenia, verstrijkt op 20 augustus 2017. Identiteitskaart nr.: 23446085. Plaats: Nairobi, Kenia. Datum plaatsing op de VN-lijst: 28 juli 2011. Overige informatie: Weblink speciale kennisgeving van Interpol/VN-Veiligheidsraad: https://www.interpol.int/en/notice/search/un/5774975 Mohamed Sa'id „Atom” is verantwoordelijk voor feiten die de vrede, de veiligheid of de stabiliteit in Somalië bedreigen. Hij is imam en een van de leiders van Masjid-ul-Axmar, een informeel centrum in Nairobi dat banden heeft met Al-Shabaab. Hij rekruteert nieuwe leden en werft fondsen voor Al-Shabaab, met name op de daaraan verwante website alqimmah.net. Ook heeft hij in een chatroom van Al-Shabaab fatwa's uitgesproken waarin opgeroepen werd tot het plegen van aanslagen tegen de TFG. 10. Omar Hammami (alias a) Abu Maansuur Al-Amriki, b) Abu Mansour Al-Amriki, c) Abu Mansuur Al-Amriki, d) Umar Hammami, e) Abu Mansur Al-Amriki) Geboortedatum: 6 mei 1984. Geboorteplaats: Alabama, Verenigde Staten. Nationaliteit: Verenigde Staten. Zou tevens Syrisch onderdaan zijn.Paspoortnummer: 403062567 (VS). Nummer sociale zekerheid: 423-31-3021 (VS). Plaats: Somalië. Overige informatie: Gehuwd met een Somalische. Woonde in 2005 in Egypte en verhuisde in 2009 naar Somalië. Weblink speciale kennisgeving van Interpol/VN-Veiligheidsraad: https://www.interpol.int/en/notice/search/un/5774980 Datum plaatsing op de VN-lijst: 28 juli 2011. Omar Hammami is verantwoordelijk voor feiten die de vrede, de veiligheid of de stabiliteit in Somalië bedreigen. Hij is een prominent lid van Al-Shabaab. Hij rekruteert, financiert en betaalt buitenlandse strijders in Somalië. Hij wordt beschreven als expert in explosieven en oorlogvoering in het algemeen. Sinds oktober 2007 komt hij voor in televisiereportages en propagandavideo's van Al-Shabaab. In een video was te zien hoe hij training gaf aan soldaten van Al-Shabaab. In video's en op websites heeft hij wervingsboodschappen voor Al-Shabaab uitgesproken. 12. Aboud Rogo Mohammed (alias a) Aboud Mohammad Rogo, b) Aboud Seif Rogo, c) Aboud Mohammed Rogo, d) Sheikh Aboud Rogo, e) Aboud Rogo Muhammad, f) Aboud Rogo Mohamed) Geboortedatum: 11 november 1960. Alternatieve geboortedata: a) 11 november 1967, b) 11 november 1969, c) 1 januari 1969. Geboorteplaats: Lamu Island, Kenia. Datum plaatsing op de VN-lijst: 25 juli 2012. Overige informatie: Weblink speciale kennisgeving van Interpol/VN-Veiligheidsraad: https://www.interpol.int/en/notice/search/un/5775562 De zich in Kenia ophoudende extremist Aboud Rogo Mohammed bedreigt de Somalische vrede, veiligheid of stabiliteit door financiële, materiële, logistieke en/of technische ondersteuning te bieden aan Al-Shabaab, een entiteit die door het (bij Resolutie 751 (1992) betreffende Somalië en bij Resolutie 1907 (2009) betreffende Eritrea opgerichte) UNSC-comité op de lijst is geplaatst vanwege het verrichten van handelingen die een directe of indirecte bedreiging vormen voor de vrede, de veiligheid of de stabiliteit in Somalië. Aboud Rogo Mohammed is een extremistische islamitische geestelijke die zich in Kenia ophoudt. Hij blijft in het kader van zijn campagne voor het aanzetten tot geweld in heel Oost-Afrika invloed op extremistische groepen in Oost-Afrika uitoefenen. Aboud Rogo houdt zich onder meer bezig met het werven van fondsen voor Al-Shabaab. Als voornaamste ideologische voorman van Al Hijra, voorheen bekend als het Muslim Youth Center, gebruikt Aboud Rogo Mohammed de extremistische groep als wegbereider voor het radicaliseren en het rekruteren van hoofdzakelijk Swahilisprekende Afrikanen teneinde gewelddadige militante activiteiten te verrichten in Somalië. In een reeks opruiende lezingen tussen februari 2009 en februari 2012 heeft Aboud herhaaldelijk opgeroepen tot gewelddadige verwerping van het Somalische vredesproces. Tijdens die lezingen riep Rogo herhaaldelijk op tot het gebruik van geweld tegen de troepen in Somalië van zowel de Verenigde Naties als de missie van de Afrikaanse Unie in Somalië (Amisom), en spoorde hij zijn gehoor herhaaldelijk aan om naar Somalië te reizen om deel te nemen aan de strijd van Al-Shabaab tegen de Keniaanse regering. Tevens licht Aboud Rogo Keniaanse Al-Shabaab-rekruten voor over de wijze waarop zij onopgemerkt kunnen blijven voor de Keniaanse autoriteiten en langs welke routes zij moeten reizen van Mombasa en/of Lamu naar Al-Shabaab-bolwerken in Somalië, met name Kismayo. Hij heeft voor tal van Keniaanse Al-Shabaab-rekruten de reis naar Somalië gefaciliteerd. In september 2011 wierf Rogo mensen in Mombasa (Kenia) aan om naar Somalië reizen, vermoedelijk om daar terroristische operaties uit te voeren. In september 2008 hield Rogo een fondsenwervingbijeenkomst in Mombasa om Al-Shabaab-activiteiten in Somalië te helpen financieren. 13. Abubaker Shariff Ahmed (alias a) Makaburi, b) Sheikh Abubakar Ahmed, c) Abubaker Shariff Ahmed, d) Abu Makaburi Shariff, e) Abubaker Shariff, f) Abubakar Ahmed) Geboortedatum: 1962. Alternatieve geboortedatum: 1967. Geboorteplaats: Kenia. Plaats: Majengo-wijk, Mombasa, Kenia. Datum plaatsing op de VN-lijst: 23 augustus 2012. Overige informatie: Weblink speciale kennisgeving van Interpol/VN-Veiligheidsraad: https://www.interpol.int/en/notice/search/un/5775564 Abubaker Shariff Ahmed is een leidende figuur bij het faciliteren van en het aanwerven van jonge Keniaanse moslims voor gewelddadig militantisme in Somalië, en heeft nauwe banden met Aboud Rogo. Hij verleent materiële steun aan extremistische groepen in Kenia (en elders in Oost-Afrika). Door zijn veelvuldige reizen naar Al-Shabaab-bolwerken in Somalië, zoals Kismayo, kan hij nauwe banden met hooggeplaatste Al-Shabaab-leden onderhouden. Tevens houdt Abubaker Shariff Ahmed zich bezig met het bijeenbrengen en beheren van fondsen voor Al-Shabaab, een entiteit die door het (bij Resolutie 751 (1992) betreffende Somalië en bij Resolutie 1907 (2009) betreffende Eritrea opgerichte) UNSC-comité op de lijst is geplaatst vanwege het verrichten van handelingen die een directe of indirecte bedreiging vormen voor de vrede, de veiligheid of de stabiliteit in Somalië. Abubaker Shariff Ahmed heeft in moskeeën in Mombasa ertoe opgeroepen dat jonge mannen naar Somalië reizen, extremistische daden stellen, voor Al-Qaida vechten en VS-burgers doden. Abubaker Shariff Ahmed werd eind december 2010 door de Keniaanse autoriteiten gearresteerd op verdenking van betrokkenheid bij de bomaanslag op een busstation in Nairobi. Abubaker Shariff Ahmed is tevens een voorman van een in Kenia gevestigde jeugdorganisatie in Mombasa die banden met Al-Shabaab onderhoudt. Vanaf 2010 hield Abubaker Shariff Ahmed zich bezig met aanwerven en faciliteren voor Al-Shabaab in de Majengo-wijk van Mombasa, Kenia. 14. Maalim Salman (alias a) Mu'alim Salman, b) Mualem Suleiman, c) Ameer Salman, d) Ma'alim Suleiman, e) Maalim Salman Ali, f) Maalim Selman Ali, g) Ma'alim Selman, h) Ma'alin Sulayman) Geboortedatum: circa 1979. Geboorteplaats: Nairobi, Kenia. Plaats: Somalië. Datum plaatsing op de VN-lijst: 23 september 2014. Overige informatie: Weblink speciale kennisgeving van Interpol/VN-Veiligheidsraad https://www.interpol.int/en/notice/search/un/5818613 Maalim Salman is door de leider van Al-Shabaab, Ahmed Abdi aw-Mohamed, ook bekend als Godane, aangewezen tot hoofd van de Afrikaanse buitenlandse strijders van Al-Shabaab. Hij heeft buitenlanders die als Afrikaanse buitenlandse strijder aansluiting zochten bij Al-Shabaab opgeleid, en is betrokken geweest bij operaties in Afrika tegen toeristen, ontspanningscentra en kerken. Hoewel hij zich voornamelijk op operaties buiten Somalië heeft gericht, is het bekend dat Salman in Somalië woont en er buitenlandse strijders opleidt alvorens ze naar andere plekken te sturen. Sommige van de buitenlandse strijders van Al-Shabaab zijn ook in Somalië aanwezig. Zo heeft Salman buitenlandse strijders van Al-Shabaab naar Zuid-Somalië gestuurd, als reactie op een offensief van de missie van de Afrikaanse Unie in Somalië (Amisom). Al-Shabaab was onder meer verantwoordelijk voor de terroristische aanslag op het winkelcentrum Westgate in Nairobi (Kenia) in september 2013, die aan minstens 67 mensen het leven kostte. Meer recent heeft Al-Shabaab de verantwoordelijkheid opgeëist voor de aanslag van 31 augustus 2014 op de gevangenis van het nationale inlichtingen- en veiligheidsbureau in Mogadishu, waarbij drie bewakers en twee burgers omkwamen, en 15 anderen gewond raakten. 15. Ahmed Diriye (alias a) Sheikh Ahmed Umar Abu Ubaidah, b) Sheikh Omar Abu Ubaidaha, c) Sheikh Ahmed Umar, d) Sheikh Mahad Omar Abdikarim, e) Abu Ubaidah, f) Abu Diriye) Geboortedatum: circa 1972. Geboorteplaats: Somalië. Plaats: Somalië. Datum plaatsing op de VN-lijst: 24 september 2014. Overige informatie: Weblink speciale kennisgeving van Interpol/VN-Veiligheidsraad: https://www.interpol.int/en/notice/search/un/5818614 Ahmed Diriye is na de dood van de vorige leider, Ahmed Abdi aw-Mohamed, tot nieuwe emir van Al-Shabaab benoemd; zijn voorganger werd door het Comité van de Veiligheidsraad uit hoofde van de Resoluties 751 (1992) en 1907 (2009) op de lijst geplaatst. Deze benoeming werd aangekondigd in een op 6 september 2014 vrijgegeven verklaring van de woordvoerder van Al-Shabaab, Sheikh Ali Dheere. Diriye was reeds een vooraanstaand lid van Al-Shabaab, en is als emir belast met de bevelvoering over de operaties van Al-Shabaab. Hij zal rechtstreeks verantwoordelijk zijn voor de activiteiten van Al-Shabaab, die een bedreiging blijven vormen voor de vrede, veiligheid en stabiliteit in Somalië. Sinds zijn benoeming heeft Diriye de Arabische naam Sheikh Ahmed Umar Abu Ubaidah aangenomen. II. Entiteiten Al-Shabaab (alias a) Al-Shabab, b) Shabaab, c) The Youth, d) Mujahidin Al-Shabaab Movement, e) Mujahideen Youth Movement, f) Mujahidin Youth Movement, g) MYM, h) Harakat Shabab Al-Mujahidin, i) Hizbul Shabaab, j) Hisb'ul Shabaab, k) Al-Shabaab Al-Islamiya, l) Youth Wing, m) Al-Shabaab Al-Islaam, n) Al-Shabaab Al-Jihaad, o) The Unity Of Islamic Youth, p) Harakat Al-Shabaab Al-Mujaahidiin,q) Harakatul Shabaab Al Mujaahidiin, r) Mujaahidiin Youth Movement) Plaats: Somalië. Datum plaatsing op de VN-lijst: 12 april 2010. Overige informatie: Weblink speciale kennisgeving van Interpol/VN-Veiligheidsraad: https://www.interpol.int/en/notice/search/une/5775567 Al-Shabaab heeft feiten gepleegd die de vrede, de veiligheid of de stabiliteit in Somalië bedreigen, met name, maar niet uitsluitend: feiten die het akkoord van Djibouti van 18 augustus 2008 of het politieke proces in gevaar brengen; en feiten die een bedreiging vormen voor de federale overgangsinstellingen, de missie van de Afrikaanse Unie in Somalië (Amisom), of andere internationale vredeshandhavingsoperaties in Somalië. Al-Shabaab heeft voorts de levering van humanitaire bijstand aan Somalië of de toegang tot, of verdeling van, humanitaire bijstand in Somalië belemmerd. De voorzitter van het comité van de Veiligheidsraad dat bij Resolutie 751 (1992) betreffende Somalië is ingesteld, heeft op 29 juli 2009 in de Veiligheidsraad verklaard dat Al-Shabaab en Hisb'ul Islam herhaaldelijk in het openbaar de verantwoordelijkheid hebben opgeëist voor de aanslagen tegen de federale overgangsregering (TFG) en Amisom. Al-Shabaab zegt ook verantwoordelijk te zijn voor de moord op ambtenaren van de TFG; op 19 juli 2009 viel het binnen in de plaatselijke kantoren van UNOPS, UNDSS en UNDP in de regio's Bay en Bakool, die vervolgens in strijd met punt c) van Resolutie 1844 (2008) werden gesloten. Al-Shabaab heeft herhaaldelijk de toegang tot, of verdeling van, humanitaire bijstand in Somalië belemmerd. In het rapport dat de Veiligheidsraad van de Verenigde Naties op 20 juli 2009 aan de secretaris-generaal heeft uitgebracht over de situatie in Somalië staat het volgende te lezen over de activiteiten van Al-Shabaab in Somalië: Opstandige groepen als Al-Shabaab zouden particuliere ondernemingen afpersen en jongeren, onder meer kindsoldaten, werven voor de strijd tegen de regering in Mogadishu. Al-Shabaab telt naar eigen zeggen buitenlanders in de gelederen, en verklaart openlijk dat het in Mogadishu samen met Al-Qaida de regering van Somalië uit het zadel tracht te lichten. De buitenlanders, naar verluidt vaak afkomstig uit Pakistan en Afghanistan, zijn goed getraind en hebben gevechtservaring. Geconstateerd is dat ze kappen droegen tijdens offensieve operaties tegen regeringstroepen in Mogadishu en aangrenzende regio's. Al-Shabaab heeft zijn strategie van dwang en intimidatie tegen de Somalische bevolking geïntensiveerd, zoals blijkt uit de zorgvuldig uitgekozen, „lonende” moordaanslagen en arrestaties van stamoudsten, die vaak ook worden gedood. Op 19 juni 2009 kwam Omar Hashi Aden, minister van nationale veiligheid, om bij een zware zelfmoordaanslag met een bomauto in Beletwyne, waarbij meer dan 30 doden vielen; de aanslag werd krachtig veroordeeld door de internationale gemeenschap en over een breed front in de Somalische samenleving. Volgens het rapport van december 2008 van de Monitorgroep Somalië van de VN-Veiligheidsraad (2008/769), is Al-Shabaab verantwoordelijk voor tal van aanslagen die de afgelopen jaren in het land zijn gepleegd: — in september 2008 werd een Somalische chauffeur, in dienst van het Wereldvoedselprogramma, vermoord en onthoofd, — op 6 februari 2008 werden bij een bomaanslag op een markt in Puntland 20 mensen gedood en meer dan 100 gewond, — gepoogd werd met een reeks bom- en moordaanslagen in Somaliland de parlementsverkiezingen in 2006 te saboteren, — in 2003 en 2004 werden verscheidene buitenlandse hulpverleners vermoord. Volgens berichten is Al-Shabaab op 20 juli 2009 in Somalië binnengevallen in gebouwen van de Verenigde Naties, en heeft het drie VN-bureaus gesloten in gebieden onder zijn controle. Voorts zijn tijdens gevechten tussen troepen van de Somalische federale overgangsregering en opstandelingen van Al-Shabaab en Hizbul Islam op 11 en 12 juli 2009 meer dan 60 doden gevallen. Op 11 juli vuurde Al-Shabaab vier mortiergranaten af op Villa Somalia, waardoor drie soldaten van de missie van de Afrikaanse Unie in Somalië (Amisom) werden gedood, en acht werden gewond. Blijkens een bericht van 22 februari 2009 van de British Broadcasting Corporation had Al-Shabaab de verantwoordelijkheid opgeëist voor een zelfmoordaanslag met een bomauto tegen een militaire basis van de Afrikaanse Unie in Mogadishu, en had de Afrikaanse Unie bevestigd dat 11 leden van haar vredesmacht waren gedood en 15 gewond. Reuters publiceerde op 14 juli 2009 het bericht dat militanten van Al-Shabaab in 2009 terreinwinst boekten met hun guerrilla-aanvallen tegen troepen van Somalië en de Afrikaanse Unie. Op 10 juli 2009 maakte Voice of America bekend dat Al-Shabaab in mei 2009 betrokken was geweest bij een aanval tegen Somalische regeringstroepen. Op de website van de Council on Foreign Relations stond in een artikel van 27 februari 2009 te lezen dat Al-Shabaab sinds 2006 in opstand is tegen de Somalische overgangsregering en haar Ethiopische medestanders. Al-Shabaab heeft elf Burundese soldaten gedood bij de bloedigste aanslag tegen AU-vredestroepen sinds zij in Somalië zijn ingezet; en laat weten dat het in Mogadishu zware gevechten heeft geleverd waarbij ten minste vijftien doden zijn gevallen.",
  "source": "EUR LEX"
}