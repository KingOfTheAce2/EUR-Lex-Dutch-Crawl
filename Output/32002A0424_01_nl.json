{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002A0424(01):NL:HTML\">",
  "content": "EUR-Lex - 32002A0424(01) - NL Avis juridique important | 32002A0424(01) Advies van de Commissie van 22 april 2002 betreffende de voorgenomen lozing van radioactieve afvalstoffen afkomstig van de decontaminatie- en uraniumterugwinningsinstallatie Socatri in Tricastin, Frankrijk, overeenkomstig artikel 37 van het Euratom-Verdrag Publicatieblad Nr. C 099 van 24/04/2002 blz. 0005 - 0005 Advies van de Commissie van 22 april 2002 betreffende de voorgenomen lozing van radioactieve afvalstoffen afkomstig van de decontaminatie- en uraniumterugwinningsinstallatie Socatri in Tricastin, Frankrijk, overeenkomstig artikel 37 van het Euratom-Verdrag (2002/C 99/03) (Slechts de tekst in de Franse taal is authentiek) Op 23 oktober 2001 heeft de Commissie overeenkomstig artikel 37 van het Euratom-Verdrag van de Franse regering de algemene gegevens ontvangen van het plan voor de lozing van radioactieve afvalstoffen, afkomstig van de decontaminatie- en uraniumterugwinningsinstallatie Socatri. Op grond van deze gegevens en de daarop door de Franse regering verstrekte aanvullende informatie en na raadpleging van de groep van deskundigen brengt de Commissie navolgend advies uit. a) De afstand van de installatie tot de grens van de dichtstbijgelegen lidstaat (i.c. Italië) is ongeveer 170 km, terwijl de afstand tot de overige naburige lidstaten, i.c. Spanje en Duitsland, ongeveer 250 respectievelijk 420 km bedraagt. b) Onder normale bedrijfsomstandigheden zullen de lozingen van vloeibare en gasvormige afvalstoffen niet tot een uit gezondheidsoogpunt significante blootstelling van de bevolking van andere lidstaten leiden. c) Vaste radioactieve afvalstoffen afkomstig van de productie zullen worden opgeslagen of geborgen in officiële opslagplaatsen in Frankrijk. d) In geval van onvoorziene lozingen van radioactieve stoffen als gevolg van een ongeval van de aard en de omvang als in de algemene gegevens beschreven, zijn de doses die de bevolking van een andere lidstaat zou kunnen ontvangen, uit gezondheidsoogpunt niet significant. Concluderend is de Commissie van mening dat uitvoering van het plan voor de lozing van radioactieve afvalstoffen, in welke vorm ook, afkomstig van de decontaminatie- en uraniumterugwinningsinstallatie Socatri in Tricastin, zowel onder normale bedrijfsomstandigheden als in ongevalssituaties van de aard en omvang als aangeduid in de algemene gegevens, niet zal leiden tot een uit gezondheidsoogpunt significante radioactieve besmetting van het water, de bodem of het luchtruim van een andere lidstaat.",
  "source": "EUR LEX"
}