{
  "url": "http://www.w3.org/1999/xhtml\"><!--",
  "content": "L_2022145NL.01000101.xml 24.5.2022 NL Publicatieblad van de Europese Unie L 145/1 GEDELEGEERDE VERORDENING (EU) 2022/803 VAN DE COMMISSIE van 16 februari 2022 tot aanvulling van Verordening (EU) nr. 600/2014 van het Europees Parlement en de Raad door nadere bepaling van procedureregels voor de uitoefening door de Europese Autoriteit voor effecten en markten van de bevoegdheid om geldboeten of sancties op te leggen ten aanzien van aanbieders van datarapporteringsdiensten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 600/2014 van het Europees Parlement en de Raad van 15 mei 2014 betreffende markten in financiële instrumenten en tot wijziging van Verordening (EU) nr. 648/2012 ( 1 ) , en met name artikel 38 duodecies, lid 10, Overwegende hetgeen volgt: (1) Gezien de grensoverschrijdende dimensie van de behandeling van marktdata, datakwaliteit en de noodzaak om schaalvoordelen te behalen, en teneinde het ongunstige effect van eventuele verschillen inzake zowel datakwaliteit als de taken van aanbieders van datarapporteringsdiensten te vermijden, heeft Verordening (EU) 2019/2175 van het Europees Parlement en de Raad ( 2 ) de bevoegdheden inzake vergunningverlening en toezicht met betrekking tot de activiteiten van aanbieders van datarapporteringsdiensten in de Unie overgedragen aan de Europese Autoriteit voor effecten en markten (“ESMA”). (2) Het is passend de procedureregels vast te stellen voor de uitoefening door de ESMA van de bevoegdheid om geldboeten en dwangsommen op te leggen aan aanbieders van datarapporteringsdiensten waarop zij toezicht uitoefent. Met name schrijft Verordening (EU) nr. 600/2014 voor dat die procedureregels bepalingen moeten bevatten inzake het recht van verweer, de inning van geldboeten of dwangsommen en de verjaringstermijnen voor het opleggen en de executie van geldboeten en dwangsommen. (3) Wanneer de ESMA tot de bevinding komt dat er ernstige aanwijzingen zijn voor het eventuele bestaan van feiten die een of meer inbreuken op de voor aanbieders van datarapporteringsdiensten geldende voorwaarden vormen, moet de ESMA intern een onafhankelijke onderzoeksfunctionaris aanstellen om de zaak te onderzoeken. De onderzoeksfunctionaris stelt, nadat hij zijn onderzoek heeft afgerond, de persoon die voorwerp is van onderzoek, in de gelegenheid te worden gehoord. Dit betekent dat die persoon het recht moet hebben schriftelijk opmerkingen te maken binnen een redelijke termijn van ten minste vier weken voordat de onderzoeksfunctionaris zijn bevindingen bij de ESMA indient. De persoon die voorwerp is van onderzoek, moet zich kunnen laten bijstaan door een raadgever van zijn keuze. De onderzoeksfunctionaris moet nagaan of de mededeling van bevindingen naar aanleiding van de opmerkingen van de persoon die voorwerp is van onderzoek, moet worden aangepast voordat deze bij de ESMA wordt ingediend. (4) De ESMA moet de volledigheid van het door de onderzoeksfunctionaris ingediende dossier controleren aan de hand van een lijst met documenten. Om ervoor te zorgen dat de persoon die voorwerp is van onderzoek, zijn verweer naar behoren kunnen voorbereiden, moet de ESMA hem in de gelegenheid stellen verdere schriftelijke opmerkingen te maken voordat zij een definitief besluit over geldboeten of toezichtmaatregelen vaststelt. (5) Om ervoor te zorgen dat personen die voorwerp zijn van onderzoek, aan het onderzoek meewerken, moet de ESMA bepaalde dwangmaatregelen kunnen nemen. Wanneer de ESMA een besluit heeft genomen waarbij een persoon ertoe wordt verplicht een inbreuk te beëindigen, of zij heeft verzocht volledige informatie te verstrekken of volledige bescheiden, gegevens of ander materiaal in te dienen, of een besluit heeft genomen om een inspectie ter plaatse te verrichten, mag zij dwangsommen opleggen om de persoon die voorwerp is van onderzoek, te dwingen aan het genomen besluit gevolg te geven. Voordat zij dwangsommen oplegt, moet de ESMA de betrokkene in de gelegenheid stellen schriftelijke opmerkingen in te dienen. (6) Het recht van verweer moet worden afgewogen tegen de noodzaak voor de ESMA om in specifieke omstandigheden dringende maatregelen te nemen. Wanneer dringende maatregelen overeenkomstig artikel 38 terdecies van Verordening (EU) nr. 600/2014 gerechtvaardigd zijn, mag het recht van verweer van de persoon die voorwerp is van onderzoek, voor de ESMA geen belemmering zijn om dringende maatregelen te nemen. In dergelijk geval mag de ESMA, indien dringende maatregelen vereist zijn om aanzienlijke en dreigende schade aan het financiële stelsel te voorkomen, een voorlopig besluit vaststellen zonder de persoon die voorwerp is van onderzoek, de gelegenheid te geven opmerkingen te maken. De ESMA moet de persoon in de gelegenheid stellen te worden gehoord zo snel als mogelijk na de vaststelling van het voorlopige besluit en voordat een bevestigend besluit wordt vastgesteld. De procedure moet niettemin de persoon die voorwerp is van onderzoek, het recht verlenen om vooraf door de onderzoeksfunctionaris te worden gehoord. (7) De door de ESMA en de onderzoeksfunctionaris opgestelde dossiers bevatten informatie die voor de betrokken persoon onontbeerlijk is om gerechtelijke of bestuurlijke procedures voor te bereiden. Nadat een persoon die voorwerp is van onderzoek, de kennisgeving van de mededeling van bevindingen heeft ontvangen van de onderzoeksfunctionaris of van de ESMA, moet hij recht op toegang tot het dossier krijgen, onder voorbehoud van het rechtmatige belang van andere personen bij de bescherming van hun bedrijfsgevoelige informatie. Het gebruik van documenten uit het dossier mag alleen worden toegestaan voor gerechtelijke of bestuurlijke procedures in verband met inbreuken op Verordening (EU) nr. 600/2014. (8) Voor zowel de bevoegdheid om geldboeten en dwangsommen op te leggen als de bevoegdheid tot executie van geldboeten en dwangsommen, moet een verjaringstermijn gelden. Om de consistentie te verzekeren, moet bij de verjaringstermijnen voor het opleggen en de executie van geldboeten en dwangsommen rekening worden gehouden met bestaande Uniewetgeving die van toepassing is op de oplegging en tenuitvoerlegging van sancties aan entiteiten waarop toezicht wordt uitgeoefend, en de ervaring van de ESMA met het toepassen van die wetgeving. (9) Om de geïnde geldboeten en dwangsommen veilig te bewaren, moet de ESMA deze deponeren op rentedragende rekeningen die uitsluitend worden geopend met het oog op één geldboete of dwangsom die is bedoeld om één inbreuk te beëindigen. Uit oogpunt van een prudent begrotingsbeleid mag de ESMA de bedragen pas aan de Commissie overmaken nadat de besluiten definitief zijn geworden doordat het recht om beroep in te stellen is uitgeput of de termijn daarvoor is verstreken. (10) Om het nieuwe toezichtkader voor aanbieders van datarapporteringsdiensten zoals ingevoerd bij artikel 4 van Verordening (EU) 2019/2175 soepel te laten functioneren, moet deze verordening onverwijld in werking treden, HEEFT DE VOLGENDE VERORDENING VASTGESTELD: Artikel 1 Definitie Voor de toepassing van deze verordening wordt onder “aanbieder van datarapporteringsdiensten” verstaan een goedgekeurde publicatieregeling of een goedgekeurd meldingsmechanisme in de zin van artikel 2, lid 1, punten 34 en 36, van Verordening (EU) nr. 600/2014. Artikel 2 Procedureregels bij inbreukprocedures voor de onderzoeksfunctionaris 1.   Na afronding van een onderzoek naar mogelijke inbreuken op de in artikel 38 octies, lid 1, van Verordening (EU) nr. 600/2014 bedoelde voorwaarden en voor de indiening van het dossier bij de ESMA stelt de in artikel 38 duodecies, lid 1, bedoelde onderzoeksfunctionaris de persoon die voorwerp is van onderzoek, schriftelijk in kennis van zijn bevindingen en stelt hij hem in de gelegenheid schriftelijk opmerkingen te maken overeenkomstig lid 3. De mededeling van bevindingen geeft de feiten weer die een of meer inbreuken op de in artikel 38 octies, lid 1, van Verordening (EU) nr. 600/2014 bedoelde voorwaarden vormen, met inbegrip van de aard en de ernst van die inbreuken, rekening houdende met de criteria van artikel 38 octies, lid 2, van die verordening. 2.   In de mededeling van bevindingen wordt een redelijke termijn vastgesteld waarbinnen de persoon die voorwerp is van onderzoek, schriftelijk opmerkingen kan indienen. In andere onderzoeken dan de in artikel 5 bedoelde bedraagt deze termijn ten minste vier weken. De onderzoeksfunctionaris is niet verplicht rekening te houden met schriftelijke opmerkingen die zijn ingediend nadat deze termijn is verstreken. 3.   In de schriftelijke opmerkingen kan de persoon die voorwerp is van onderzoek, alle feiten aanvoeren die dienstig kunnen zijn voor zijn verweer, en hij legt, voor zover mogelijk, documenten tot staving van de aangevoerde feiten over. De persoon die voorwerp is van onderzoek, kan voorstellen dat de onderzoeksfunctionaris andere personen hoort ter bevestiging van de feiten die worden aangevoerd in de opmerkingen van de persoon die voorwerp is van onderzoek. 4.   De onderzoeksfunctionaris kan een persoon die voorwerp is van onderzoek en tot wie een mededeling van bevindingen is gericht, uitnodigen deel te nemen aan een hoorzitting. De personen die voorwerp zijn van onderzoek, kunnen zich laten bijstaan door een raadgever van hun keuze. Hoorzittingen zijn niet openbaar. Artikel 3 Procedureregels bij inbreukprocedures voor de ESMA wat betreft geldboeten en toezichtmaatregelen 1.   Het volledige, door de onderzoeksfunctionaris aan de ESMA voor te leggen dossier bevat de volgende documenten: a) de mededeling van bevindingen en een kopie daarvan die gericht is aan de persoon die voorwerp is van onderzoek; b) een kopie van de schriftelijke opmerkingen van de persoon die voorwerp is van onderzoek; c) de notulen van hoorzittingen. 2.   Indien het dossier onvolledig is, richt de ESMA een met redenen omkleed verzoek om aanvullende documenten aan de onderzoeksfunctionaris. 3.   Indien de ESMA van oordeel is dat de in de mededeling van bevindingen van de onderzoeksfunctionaris beschreven feiten geen inbreuk vormen op de in artikel 38 octies, lid 1, van Verordening (EU) nr. 600/2014 bedoelde voorwaarden, beslist zij de zaak af te sluiten en stelt zij de persoon die voorwerp is van onderzoek, van dat besluit in kennis. 4.   Indien de ESMA niet instemt met de bevindingen van de onderzoeksfunctionaris, legt zij de persoon die voorwerp is van onderzoek, een nieuwe mededeling van bevindingen voor. Die mededeling van bevindingen stelt een termijn van ten minste vier weken vast waarbinnen de persoon die voorwerp is van onderzoek, schriftelijke opmerkingen kan indienen. De ESMA is niet verplicht rekening te houden met schriftelijke opmerkingen die zijn ingediend na het verstrijken van de termijn, om een besluit vast te stellen over het bestaan van een inbreuk en over het instellen van toezichtmaatregelen en het opleggen van een geldboete in overeenstemming met de artikelen 38 octies en 38 nonies van Verordening (EU) nr. 600/2014. 5.   Indien de ESMA geheel of gedeeltelijk instemt met de bevindingen van de onderzoeksfunctionaris, stelt zij de persoon die voorwerp is van onderzoek, daarvan in kennis. Die mededeling stelt een termijn van ten minste twee weken vast indien de ESMA instemt met alle bevindingen, en van ten minste vier weken ingeval de ESMA niet instemt met alle bevindingen, binnen welke termijn de persoon die voorwerp is van onderzoek, schriftelijke opmerkingen kan indienen. De ESMA is niet verplicht rekening te houden met schriftelijke opmerkingen die zijn ingediend na het verstrijken van de termijn, om een besluit vast te stellen over het bestaan van een inbreuk en over het instellen van toezichtmaatregelen en het opleggen van een geldboete in overeenstemming met de artikelen 38 octies en 38 nonies van Verordening (EU) nr. 600/2014. 6.   De ESMA kan de persoon voorwerp is van onderzoek en tot wie een mededeling van bevindingen is gericht, uitnodigen deel te nemen aan een hoorzitting. De personen die voorwerp zijn van onderzoek, kunnen zich laten bijstaan door een raadgever van hun keuze. Hoorzittingen zijn niet openbaar. 7.   Indien de ESMA besluit dat de persoon die voorwerp is van onderzoek, een of meer inbreuken op de in artikel 38 octies, lid 1, van Verordening (EU) nr. 600/2014 bedoelde voorwaarden heeft gemaakt, en zij een besluit tot oplegging van een geldboete overeenkomstig artikel 38 nonies van die verordening heeft vastgesteld, stelt zij de persoon die voorwerp is van onderzoek, onmiddellijk van dat besluit in kennis. Artikel 4 Procedureregels bij inbreukprocedures voor de ESMA wat betreft dwangsommen 1.   Voordat de ESMA overeenkomstig artikel 38 decies van Verordening (EU) nr. 600/2014 een besluit tot het opleggen van een dwangsom neemt, legt zij de persoon die voorwerp is van onderzoek, een mededeling van bevindingen voor met de redenen voor het opleggen van een dwangsom en de hoogte van het bedrag van de dwangsom per dag van niet-naleving. Die mededeling van bevindingen stelt een termijn van ten minste vier weken vast waarbinnen de persoon die voorwerp is van onderzoek, schriftelijke opmerkingen kan indienen. De ESMA is niet verplicht rekening te houden met schriftelijke opmerkingen die na het verstrijken van die termijn voor een besluit over het opleggen van de dwangsom zijn ingediend. 2.   Zodra de aanbieder van datarapporteringsdiensten of de persoon die voorwerp is van onderzoek, voldoet aan het in artikel 38 decies, lid 1, van Verordening (EU) nr. 600/2014 bedoelde besluit, kan geen dwangsom meer worden opgelegd. 3.   Een in artikel 38 decies, lid 1, van Verordening (EU) nr. 600/2014 bedoeld besluit vermeldt de rechtsgrondslag en de redenen voor het besluit, het bedrag en de aanvangsdatum van de dwangsom. 4.   De ESMA kan de persoon die voorwerp is van onderzoek, uitnodigen deel te nemen aan een hoorzitting. De persoon die voorwerp is van onderzoek, kan zich laten bijstaan door een raadgever van zijn keuze. Hoorzittingen zijn niet openbaar. Artikel 5 Procedureregels voor voorlopige besluiten over toezichtmaatregelen 1.   In afwijking van artikel 3, leden 4, 5 en 6, en artikel 4, leden 1 en 4, is de in dit artikel vastgestelde procedure van toepassing wanneer de ESMA voorlopige besluiten vaststelt overeenkomstig artikel 38 terdecies, lid 1, tweede alinea, van Verordening (EU) nr. 600/2014. 2.   Indien de ESMA besluit dat de persoon die voorwerp is van onderzoek, een of meer inbreuken op in artikel 38 octies, lid 1, van Verordening (EU) nr. 600/2014 bedoelde voorwaarden heeft gemaakt, en zij een besluit tot oplegging van toezichtmaatregelen overeenkomstig artikel 38 octies van Verordening (EU) nr. 600/2014 vaststelt, stelt zij de persoon die voorwerp is van onderzoek, onmiddellijk van dat voorlopige besluit in kennis. De ESMA stelt een termijn van ten minste vier weken vast waarbinnen de persoon die voorwerp is van onderzoek, schriftelijke opmerkingen kan indienen. De ESMA is niet verplicht rekening te houden met schriftelijke opmerkingen die na het verstrijken van die termijn zijn ingediend. Op verzoek biedt de ESMA de persoon op wie het voorlopige besluit ziet, toegang tot het dossier. De documenten van het dossier waartoe toegang wordt verkregen, worden alleen gebruikt voor gerechtelijke of bestuurlijke procedures met betrekking tot de toepassing van Verordening (EU) nr. 600/2014. De ESMA kan de persoon op wie het voorlopige besluit ziet, uitnodigen deel te nemen aan een hoorzitting. De persoon op wie het voorlopige besluit ziet, kan zich laten bijstaan door een raadgever van zijn keuze. Hoorzittingen zijn niet openbaar. 3.   De ESMA neemt zo snel mogelijk na de vaststelling van het voorlopige besluit een definitief besluit. Indien de ESMA, nadat zij de persoon die voorwerp is van het voorlopige besluit heeft gehoord, van oordeel is dat inbreuk op artikel 38 octies, lid 1, van Verordening (EU) nr. 600/2014 is gemaakt door de persoon op wie het voorlopige besluit ziet, stelt zij een bevestigend besluit vast waarbij een of meer van de in artikel 38 octies van Verordening (EU) nr. 600/2014 bedoelde toezichtmaatregelen worden opgelegd. De ESMA stelt de personen op wie het voorlopige besluit ziet, onmiddellijk in kennis van dat besluit. 4.   Indien de ESMA een definitief besluit vaststelt dat het voorlopige besluit niet bevestigt, wordt het voorlopige besluit geacht te zijn ingetrokken. Artikel 6 Toegang tot het dossier en gebruik van documenten 1.   Op verzoek verleent de ESMA toegang tot het dossier aan de persoon die voorwerp is van onderzoek en aan wie de onderzoeksfunctionaris of de ESMA een mededeling van bevindingen heeft gezonden. De toegang tot het dossier wordt verleend na kennisgeving van een mededeling van bevindingen. 2.   De documenten uit het dossier waartoe toegang wordt verkregen, worden door de in lid 1 bedoelde persoon alleen gebruikt voor gerechtelijke of bestuurlijke procedures met betrekking tot de toepassing van Verordening (EU) nr. 600/2014. Artikel 7 Verjaringstermijnen voor het opleggen van geldboeten en dwangsommen 1.   Voor geldboeten en dwangsommen voor aanbieders van datarapporteringsdiensten en andere personen die voorwerp zijn van onderzoek, geldt een verjaringstermijn van vijf jaar. 2.   De in lid 1 bedoelde verjaringstermijn gaat in op de dag na die waarop de inbreuk is gemaakt. Bij voortdurende of voortgezette inbreuken gaat die verjaringstermijn in op de dag waarop de inbreuk is beëindigd. 3.   Elke handeling van de ESMA of van de overeenkomstig artikel 38 sexdecies van Verordening (EU) nr. 600/2014 op verzoek van de ESMA handelende bevoegde nationale autoriteit ten behoeve van het onderzoek of van procedures ten aanzien van de in artikel 38 octies, lid 1, van Verordening (EU) nr. 600/2014 bedoelde inbreuken stuit de verjaringstermijn voor het opleggen van geldboeten en dwangsommen. Die stuiting van de verjaringstermijn treedt in op de dag waarop van de handeling kennis wordt gegeven aan de aanbieders van datarapporteringsdiensten of aan de persoon die voorwerp is van het onderzoek met betrekking tot een inbreuk op de in artikel 38 octies, lid 1, van Verordening (EU) nr. 600/2014 bedoelde voorwaarden. 4.   Met iedere in lid 3 bedoelde stuiting vangt de verjaringstermijn opnieuw aan. De verjaring treedt echter in uiterlijk op de dag waarop een termijn gelijk aan tweemaal de verjaringstermijn is verstreken zonder dat de ESMA een geldboete of een dwangsom heeft opgelegd. Die termijn wordt verlengd met de periode gedurende welke de verjaring in overeenstemming met lid 5 wordt geschorst. 5.   De verjaringstermijn voor het opleggen van geldboeten en dwangsommen wordt geschorst zolang het besluit van de ESMA het voorwerp vormt van een procedure bij de bezwaarcommissie overeenkomstig artikel 60 van Verordening (EU) nr. 1095/2010 van het Europees Parlement en de Raad ( 3 ) of daartegen beroep aanhangig is bij het Hof van Justitie van de Europese Unie overeenkomstig artikel 38 quaterdecies van Verordening (EU) nr. 600/2014. Artikel 8 Verjaringstermijnen voor het ten uitvoer leggen van sancties 1.   De bevoegdheid van de ESMA om op grond van de artikelen 38 nonies en 38 decies van Verordening (EU) nr. 600/2014 genomen besluiten af te dwingen, verjaart na vijf jaar. 2.   De in lid 1 bedoelde verjaringstermijn wordt berekend vanaf de dag na die waarop het besluit definitief is geworden. 3.   De verjaring voor het ten uitvoer leggen van sancties wordt gestuit door: a) een kennisgeving door de ESMA aan de persoon die voorwerp is van de procedure, van een besluit waarbij het oorspronkelijke bedrag van de geldboete of de dwangsom wordt gewijzigd; b) een door de ESMA of een overeenkomstig artikel 38 sexdecies van Verordening (EU) nr. 600/2014 op verzoek van de ESMA handelende nationale bevoegde autoriteit gestelde handeling tot invordering van de geldboete of de dwangsom of tot afdwinging van de aan de betaling daarvan gestelde voorwaarden. 4.   Met iedere in lid 3 bedoelde stuiting vangt de verjaringstermijn opnieuw aan. 5.   De verjaring voor het ten uitvoer leggen van sancties wordt geschorst zolang: a) een betalingstermijn is toegestaan; b) de afdwinging van de betaling is opgeschort op grond van een lopende procedure bij de bezwaarcommissie van de ESMA overeenkomstig artikel 60 van Verordening (EU) nr. 1095/2010 of een beroep dat aanhangig is bij het Hof van Justitie van de Europese Unie overeenkomstig artikel 38 quaterdecies van Verordening (EU) nr. 600/2014. Artikel 9 Inning van geldboeten en dwangsommen 1.   De bedragen van door de ESMA geïnde geldboeten en dwangsommen worden op een door de ESMA geopende rentedragende rekening gestort totdat zij definitief worden. Indien de ESMA gelijktijdig meerdere geldboeten of dwangsommen int, zorgt de ESMA ervoor dat die op verschillende rekeningen of subrekeningen worden gestort. Betaalde geldboeten en dwangsommen worden niet in de begroting van de ESMA opgenomen of als begrotingsposten geregistreerd. 2.   Zodra de ESMA constateert dat de geldboeten of dwangsommen definitief zijn geworden nadat alle beroepsmogelijkheden zijn uitgeput, maakt zij deze bedragen, plus eventueel opgelopen rente, over aan de Commissie. Deze bedragen worden dan opgenomen in de inkomstenbegroting van de Unie. 3.   De ESMA rapporteert op regelmatige basis aan de Commissie over de bedragen die aan geldboeten en dwangsommen zijn opgelegd en de status daarvan. Artikel 10 Inwerkingtreding en datum van toepassing Deze verordening treedt in werking en wordt van toepassing op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 februari 2022. Voor de Commissie De voorzitter Ursula VON DER LEYEN ( 1 ) PB L 173 van 12.6.2014, blz. 84 . ( 2 ) Verordening (EU) 2019/2175 van het Europees Parlement en de Raad van 18 december 2019 tot wijziging van Verordening (EU) nr. 1093/2010 tot oprichting van een Europese toezichthoudende autoriteit (Europese Bankautoriteit), Verordening (EU) nr. 1094/2010 tot oprichting van een Europese toezichthoudende autoriteit (Europese Autoriteit voor verzekeringen en bedrijfspensioenen), Verordening (EU) nr. 1095/2010 tot oprichting van een Europese toezichthoudende autoriteit (Europese Autoriteit voor effecten en markten), Verordening (EU) nr. 600/2014 betreffende markten in financiële instrumenten, Verordening (EU) 2016/1011 betreffende indices die worden gebruikt als benchmarks voor financiële instrumenten en financiële overeenkomsten of om de prestatie van beleggingsfondsen te meten en Verordening (EU) 2015/847 betreffende bij geldovermakingen te voegen informatie ( PB L 334 van 27.12.2019, blz. 1 ). ( 3 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ).",
  "source": "EUR LEX"
}