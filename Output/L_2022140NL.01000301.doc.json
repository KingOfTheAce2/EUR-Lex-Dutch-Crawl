{
  "url": "http://www.w3.org/1999/xhtml\">",
  "content": "L_2022140NL.01000301.xml 19.5.2022 NL Publicatieblad van de Europese Unie L 140/3 UITVOERINGSVERORDENING (EU) 2022/782 VAN DE COMMISSIE van 18 mei 2022 tot intrekking van de goedkeuring van de werkzame stof isopyrazam overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen en tot wijziging van de bijlage bij Uitvoeringsverordening (EU) nr. 540/2011 van de Commissie en tot intrekking van Uitvoeringsverordening (EU) nr. 1037/2012 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 21, lid 3, en artikel 78, lid 2, Overwegende hetgeen volgt: (1) Bij Uitvoeringsverordening (EU) nr. 1037/2012 van de Commissie ( 2 ) is isopyrazam overeenkomstig Verordening (EG) nr. 1107/2009 als werkzame stof goedgekeurd en in de lijst van deel B van de bijlage bij Uitvoeringsverordening (EU) nr. 540/2011 van de Commissie ( 3 ) opgenomen. (2) Op 10 december 2020 heeft het Comité risicobeoordeling van het Europees Agentschap voor chemische stoffen overeenkomstig artikel 37, lid 4, van Verordening (EG) nr. 1272/2008 van het Europees Parlement en de Raad ( 4 ) een advies ( 5 ) uitgebracht waarin het Comité concludeerde dat isopyrazam voldoet aan de criteria om als toxisch voor de voortplanting, categorie 1B, en kankerverwekkend, categorie 2, te worden ingedeeld. (3) Bij Gedelegeerde Verordening (EU) 2022/692 van de Commissie ( 6 ) is bijlage VI bij Verordening (EG) nr. 1272/2008 vervolgens gewijzigd en is isopyrazam ingedeeld als giftig voor de voortplanting, categorie 1B. (4) Krachtens punt 3.6.4 van bijlage II bij Verordening (EG) nr. 1107/2009 wordt een werkzame stof uitsluitend goedgekeurd indien deze overeenkomstig Verordening (EG) nr. 1272/2008 niet als toxisch voor de voortplanting, categorie 1B, is of moet worden ingedeeld, tenzij de blootstelling van mensen aan die stof in een gewasbeschermingsmiddel onder de voorgestelde realistische gebruiksomstandigheden te verwaarlozen is. (5) Voor de representatieve gebruiksdoeleinden van isopyrazam overschrijden residuen van isopyrazam op levensmiddelen en diervoeders de standaardwaarde in de zin van artikel 18, lid 1, punt b), van Verordening (EG) nr. 396/2005 van het Europees Parlement en de Raad ( 7 ) , zodat niet aan de voorwaarde van verwaarloosbare blootstelling ten aanzien van blootstelling via de voeding is voldaan. (6) Bijgevolg voldoet isopyrazam niet langer aan het goedkeuringscriterium van punt 3.6.4 van bijlage II bij Verordening (EG) nr. 1107/2009. (7) Overeenkomstig artikel 21, lid 1, van Verordening (EG) nr. 1107/2009 heeft de Commissie de lidstaten, de Europese Autoriteit voor voedselveiligheid en de aanvrager ervan in kennis gesteld dat het volgens haar mogelijk is dat niet langer aan het goedkeuringscriterium van punt 3.6.4 van bijlage II bij Verordening (EG) nr. 1107/2009 wordt voldaan, aangezien isopyrazam voldoet aan de criteria voor indeling als toxisch voor de voortplanting, categorie 1B, en heeft zij de aanvrager verzocht zijn opmerkingen in te dienen. (8) De aanvrager heeft geen informatie verstrekt waaruit blijkt dat de blootstelling te verwaarlozen is, noch enig bewijs dat aan de voorwaarden is voldaan van artikel 4, lid 7, van Verordening (EG) nr. 1107/2009 betreffende stoffen die nodig zijn om een ernstig fytosanitair gevaar te beheersen dat op geen enkele andere manier te beheersen is. (9) Het is derhalve passend om de goedkeuring van isopyrazam in te trekken. (10) De bijlage bij Uitvoeringsverordening (EU) nr. 540/2011 moet daarom dienovereenkomstig worden gewijzigd en Uitvoeringsverordening (EU) nr. 1037/2012 moet worden ingetrokken. (11) De lidstaten moeten voldoende tijd krijgen om de toelatingen voor gewasbeschermingsmiddelen die isopyrazam bevatten, in te trekken. (12) Als de lidstaten overeenkomstig artikel 46 van Verordening (EG) nr. 1107/2009 een respijtperiode toekennen voor gewasbeschermingsmiddelen die isopyrazam bevatten, moet die periode zo kort mogelijk zijn en uiterlijk zes maanden na de inwerkingtreding van deze verordening aflopen. (13) Deze verordening laat de mogelijkheid om een nieuwe aanvraag voor de goedkeuring van isopyrazam in te dienen overeenkomstig artikel 7 van Verordening (EG) nr. 1107/2009 onverlet. (14) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Intrekking van de goedkeuring De goedkeuring van de werkzame stof isopyrazam wordt ingetrokken. Artikel 2 Wijziging van Uitvoeringsverordening (EU) nr. 540/2011 In deel B van de bijlage bij Uitvoeringsverordening (EU) nr. 540/2011 wordt de vermelding over isopyrazam in rij 27 geschrapt. Artikel 3 Overgangsmaatregelen De lidstaten trekken alle toelatingen van gewasbeschermingsmiddelen die de werkzame stof isopyrazam bevatten uiterlijk in op 8 september 2022. Artikel 4 Respijtperiode Voor zover lidstaten overeenkomstig artikel 46 van Verordening (EG) nr. 1107/2009 een respijtperiode hebben toegekend, moet deze uiterlijk aflopen op 8 december 2022. Artikel 5 Intrekking Uitvoeringsverordening (EU) nr. 1037/2012 wordt ingetrokken. Artikel 6 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 mei 2022. Voor de Commissie De voorzitter Ursula VON DER LEYEN ( 1 ) PB L 309 van 24.11.2009, blz. 1 . ( 2 ) Uitvoeringsverordening (EU) nr. 1037/2012 van de Commissie van 7 november 2012 tot goedkeuring van de werkzame stof isopyrazam overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen, en tot wijziging van de bijlage bij Uitvoeringsverordening (EU) nr. 540/2011 van de Commissie ( PB L 308 van 8.11.2012, blz. 15 ). ( 3 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 ). ( 4 ) Verordening (EG) nr. 1272/2008 van het Europees Parlement en de Raad van 16 december 2008 betreffende de indeling, etikettering en verpakking van stoffen en mengsels tot wijziging en intrekking van de Richtlijnen 67/548/EEG en 1999/45/EG en tot wijziging van Verordening (EG) nr. 1907/2006 ( PB L 353 van 31.12.2008, blz. 1 ). ( 5 ) Committee for Risk Assessment, Opinion proposing harmonised classification and labelling at EU level of Reaction mass of 3-(difluoromethyl)-1-methyl-N-[(1RS,4SR,9RS)-1,2,3,4-tetrahydro-9-isopropyl-1,4-methanonaphthalen-5-yl]pyrazole-4-carboxamide and 3-(difluoromethyl)-1-methyl-N-[(1RS,4SR,9SR)-1,2,3,4-tetrahydro-9-isopropyl-1,4-methanonaphthalen-5-yl]pyrazole-4-carboxamide [>78% syn isomers < 15 % anti isomers relative content]; isopyrazam EC Number: - CAS Number: 881685-58-1 CLH-O-0000006915-65-01/F, adopted on 10 December 2020. ( 6 ) Gedelegeerde Verordening (EU) 2022/692 van de Commissie van 16 februari 2022 tot wijziging van Verordening (EG) nr. 1272/2008 van het Europees Parlement en de Raad betreffende de indeling, etikettering en verpakking van stoffen en mengsels, met het oog op de aanpassing aan de technische en wetenschappelijke vooruitgang ( PB L 129 van 3.5.2022, blz. 1 ). ( 7 ) Verordening (EG) nr. 396/2005 van het Europees Parlement en de Raad van 23 februari 2005 tot vaststelling van maximumgehalten aan bestrijdingsmiddelenresiduen in of op levensmiddelen en diervoeders van plantaardige en dierlijke oorsprong en houdende wijziging van Richtlijn 91/414/EEG van de Raad ( PB L 70 van 16.3.2005, blz. 1 ).",
  "source": "EUR LEX"
}