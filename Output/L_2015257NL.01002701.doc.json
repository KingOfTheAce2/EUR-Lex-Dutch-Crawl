{
  "url": "http://www.w3.org/1999/xhtml\"><!--",
  "content": "L_2015257NL.01002701.xml 2.10.2015 NL Publicatieblad van de Europese Unie L 257/27 VERORDENING (EU) 2015/1760 VAN DE COMMISSIE van 1 oktober 2015 tot wijziging van bijlage I bij Verordening (EG) nr. 1334/2008 van het Europees Parlement en de Raad wat betreft het schrappen van de aromastof p -mentha-1,8-dieen-7-al uit de EU-lijst (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1334/2008 van het Europees Parlement en de Raad van 16 december 2008 inzake aroma's en bepaalde voedselingrediënten met aromatiserende eigenschappen voor gebruik in en op levensmiddelen en tot wijziging van Verordening (EEG) nr. 1601/91 van de Raad, Verordening (EG) nr. 2232/96, Verordening (EG) nr. 110/2008 en Richtlijn 2000/13/EG ( 1 ) , en met name artikel 11, lid 3, Gezien Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma's ( 2 ) , en met name artikel 7, lid 6, Overwegende hetgeen volgt: (1) Bijlage I bij Verordening (EG) nr. 1334/2008 bevat een EU-lijst van voor gebruik in en op levensmiddelen goedgekeurde aroma's en uitgangsmaterialen, en de gebruiksvoorwaarden ervan. (2) Bij Uitvoeringsverordening (EU) nr. 872/2012 van de Commissie ( 3 ) is een lijst van aromastoffen vastgesteld en in deel A van bijlage I bij Verordening (EG) nr. 1334/2008 opgenomen. (3) Die lijst kan hetzij op initiatief van de Commissie hetzij ingevolge een aanvraag door een lidstaat of belanghebbende partij worden bijgewerkt volgens de uniforme procedure van artikel 3, lid 1, van Verordening (EG) nr. 1331/2008. (4) De aromastof p -mentha-1,8-dieen-7-al (FL-nr. 05.117) is in die lijst opgenomen als een aromastof waarvan de beoordeling nog niet was afgerond en waarvoor aanvullende wetenschappelijke gegevens moesten worden ingediend. De aanvrager heeft die gegevens inmiddels ingediend. (5) De Europese Autoriteit voor voedselveiligheid heeft de ingediende gegevens beoordeeld en in haar wetenschappelijk advies van 24 juni 2015 ( 4 ) geconcludeerd dat p -mentha-1,8-dieen-7-al (FL-nr. 05.117) in vivo genotoxisch is en het gebruik ervan als aromastof derhalve een gevaar voor de gezondheid oplevert. (6) De aromastof p -mentha-1,8-dieen-7-al (FL-nr. 05.117) komt van nature voor in de schillen van vruchten van bepaalde planten van de geslachten Perilla , Citrus en andere. (7) Het gebruik van p -mentha-1,8-dieen-7-al (FL-nr. 05.117) is daarom niet in overeenstemming met de algemene voorwaarden voor het gebruik van aroma's in artikel 4, onder a), van Verordening (EG) nr. 1334/2008. Die stof moet dus onverwijld uit de lijst worden geschrapt om de menselijke gezondheid te beschermen. (8) Voor het uit de EU-lijst schrappen van een stof die een gevaar voor de gezondheid oplevert, moet de Commissie de urgentieprocedure gebruiken. (9) Gezien de lage gebruiksconcentraties en de geringe totale hoeveelheid p -mentha-1,8-dieen-7-al (FL-nr. 05.117) die aan levensmiddelen in de Europese Unie is toegevoegd, vormt de aanwezigheid van die stof in levensmiddelen geen onmiddellijk gevaar voor de gezondheid. Daarom moeten, mede om technische redenen, overgangsperioden worden vastgesteld voor levensmiddelen die de aromastof p -mentha-1,8-dieen-7-al (FL-nr. 05.117) bevatten en die vóór de inwerkingtreding van deze verordening in de handel zijn gebracht of uit derde landen naar de Unie zijn verzonden. (10) Deel A van bijlage I bij Verordening (EG) nr. 1334/2008 moet derhalve dienovereenkomstig worden gewijzigd. (11) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Deel A van bijlage I bij Verordening (EG) nr. 1334/2008 wordt gewijzigd overeenkomstig de bijlage bij deze verordening. Artikel 2 1.   Levensmiddelen waaraan de aromastof p -mentha-1,8-dieen-7-al (FL-nr. 05.117) is toegevoegd en die voor de inwerkingtreding van deze verordening legaal in de handel zijn gebracht, mogen tot hun datum van minimale houdbaarheid of hun uiterste gebruiksdatum in de handel worden gebracht. 2.   Levensmiddelen die in de Unie werden ingevoerd en waaraan de aromastof p -mentha-1,8-dieen-7-al (FL-nr. 05.117) is toegevoegd, mogen tot hun datum van minimale houdbaarheid of hun uiterste gebruiksdatum in de handel worden gebracht, indien de importeur van die levensmiddelen kan aantonen dat zij vóór de datum van inwerkingtreding van deze verordening uit het derde land verzonden en naar de Unie onderweg waren. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 1 oktober 2015. Voor de Commissie De voorzitter Jean-Claude JUNCKER ( 1 ) PB L 354 van 31.12.2008, blz. 34 . ( 2 ) PB L 354 van 31.12.2008, blz. 1 . ( 3 ) Uitvoeringsverordening (EU) nr. 872/2012 van de Commissie van 1 oktober 2012 tot vaststelling van de lijst van aromastoffen als bedoeld in Verordening (EG) nr. 2232/96 van het Europees Parlement en de Raad, tot opname van die lijst in bijlage I bij Verordening (EG) nr. 1334/2008 van het Europees Parlement en de Raad en tot intrekking van Verordening (EG) nr. 1565/2000 van de Commissie en Beschikking 1999/217/EG van de Commissie ( PB L 267 van 2.10.2012, blz. 1 ). ( 4 ) Scientific Opinion on Flavouring Group Evaluation 208 Revision 1 (FGE.208Rev1): Consideration of genotoxicity data on representatives for 10 alicyclic aldehydes with the α,β-unsaturation in ring/side-chain and precursors from chemical subgroup 2.2 of FGE.19, EFSA Journal 2015;13(7):4173, 28 blz., doi:10.2903/j.efsa.2015.4173. Online beschikbaar op: www.efsa.europa.eu/efsajournal BIJLAGE In deel A van bijlage I bij Verordening (EG) nr. 1334/2008 wordt de volgende vermelding geschrapt: „05.117 p -mentha-1,8-dieen-7-al 2111-75-3 973 11788 2 EFSA”",
  "source": "EUR LEX"
}