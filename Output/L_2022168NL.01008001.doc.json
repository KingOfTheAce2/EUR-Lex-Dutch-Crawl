{
  "url": "http://www.w3.org/1999/xhtml\">",
  "content": "L_2022168NL.01008001.xml 27.6.2022 NL Publicatieblad van de Europese Unie L 168/80 BESLUIT (EU) 2022/1002 VAN DE RAAD van 21 juni 2022 betreffende het namens de Europese Unie in te nemen standpunt tijdens de buitengewone vergadering op 24 juni 2022 van de Conferentie over het Energiehandvest in het kader van het Verdrag inzake het Energiehandvest DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 194, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Het Verdrag inzake het Energiehandvest (“het EHV”) is bij Besluit 98/181/EG, EGKS, Euratom van de Raad en de Commissie ( 1 ) door de Unie gesloten en is op 16 april 1998 in werking getreden. (2) Op grond van artikel 34 van het EHV zorgt de Conferentie over het Energiehandvest ervoor dat de doelstellingen van het EHV verwezenlijkt worden. De Conferentie over het Energiehandvest vergemakkelijkt, overeenkomstig het EHV en de bijbehorende protocollen, de coördinatie van passende algemene maatregelen ter verwezenlijking van de beginselen van het Energiehandvest. (3) Tijdens de buitengewone vergadering van de Conferentie over het Energiehandvest op 24 juni 2022 zullen de volgende punten voor goedkeuring ter tafel komen: a) een wijziging van het reglement van orde van de Conferentie over het Energiehandvest; b) de intrekking van de status van de Russische Federatie als waarnemer bij de Conferentie over het Energiehandvest, en c) de schorsing van de voorlopige toepassing van het EHV met betrekking tot Belarus en de schorsing van de status van Belarus als waarnemer bij het EHV, HEEFT HET VOLGENDE BESLUIT VASTGESTELD: Artikel 1 Het namens de Unie in te nemen standpunt tijdens de buitengewone vergadering op 24 juni 2022 in Brussel van de Conferentie over het Energiehandvest in het kader van het Verdrag inzake het Energiehandvest is als volgt: a) bevestiging van de voorgestelde wijziging van artikel 7 van het reglement van orde; b) goedkeuring van de intrekking van de waarnemersstatus van de Russische Federatie op basis van die wijziging van artikel 7, die op grond van beide daarin genoemde redenen (schending van beginselen en niet-naleving van financiële verplichtingen) gerechtvaardigd is; c) goedkeuring van de schorsing van de voorlopige toepassing van het Verdrag inzake het Energiehandvest met betrekking tot Belarus, en van de schorsing van de waarnemersstatus van Belarus. Artikel 2 Dit besluit treedt in werking op de datum van de vaststelling ervan. Gedaan te Luxemburg, 21 juni 2022. Voor de Raad De voorzitter C. BEAUNE ( 1 ) Besluit 98/181/EG, EGKS, Euratom van de Raad en de Commissie van 23 september 1997 betreffende sluiting door de Europese Gemeenschappen van het Verdrag inzake het Energiehandvest en het protocol bij het Energiehandvest betreffende energie-efficiëntie en daarmee samenhangende milieuaspecten ( PB L 69 van 9.3.1998, blz. 1 ).",
  "source": "EUR LEX"
}