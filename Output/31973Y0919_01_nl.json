{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31973Y0919(01):NL:HTML\">",
  "content": "EUR-Lex - 31973Y0919(01) - NL Avis juridique important | 31973Y0919(01) Resolutie van de Raad van 14 september 1973 inzake aanvullende maatregelen ter bestrijding van de inflatie Publicatieblad Nr. C 075 van 19/09/1973 blz. 0001 - 0003 ++++ RESOLUTIE VAN DE RAAD van 14 september 1973 inzake aanvullende maatregelen ter bestrijding van de inflatie DE RAAD VAN DE EUROPESE GEMEENSCHAPPEN , Gezien de resolutie van de Raad van 5 december 1972 inzake maatregelen tegen de inflatie ( 1 ) , Gezien de mededeling van de Commissie aan de Raad over de in 1973 te volgen economische politiek en over de voorbereiding van de overheidsbegrotingen voor 1974 , Gezien de ontwerp-resolutie , ingediend door de Commissie , Overwegende dat de prijsstijging met een alarmerende snelheid voortschrijdt ondanks de maatregelen tegen de inflatie die overeenkomstig de resolutie van 5 december 1972 zijn genomen ; Overwegende dat de inflatie de handhaving van de economische groei en van de volledige werkgelegenheid in gevaar brengt ; dat zij een toenemende verstoring in de verdeling van inkomen en vermogen teweegbrengt ; dat zij derhalve een ernstig gevaar voor de verwezenlijking van de Economische en Monetaire Unie vormt ; Overwegende dat de ter hand genomen acties tegen inflatoire tendenzen dan ook in onderling overleg moeten worden voortgezet en versterkt , waarbij nochtans rekening dient te worden gehouden met de bijzondere situatie van elke Lid-Staat , NEEMT DE VOLGENDE RESOLUTIE AAN : I Alle Lid-Staten voeren een economisch beleid dat erop gericht is de prijsstijging af te remmen . De Lid-Staten waar de productiecapaciteit reeds in hoge mate wordt benut , zetten hun acties om de expansie van de totale vraag af te remmen voort en bouwen deze verder uit . De andere Lid-Staten ( Ierland , Italië en het Verenigd Koninkrijk ) dragen er zorg voor dat de expansie van de totale vraag niet buitensporig is . Zij zien er in het bijzonder op toe dat hun beleid voldoende selectief is opdat de beschikbare middelen worden bestemd voor industriële investeringen . II De Lid-Staten vervolgen en ontwikkelen de acties die op de grondslag van punt IV van de resolutie van 5 december 1972 zijn aangevangen , zodat tegen eind 1973 een aanzienlijke vermindering van het stijgingstempo van de liquiditeitenmassa ( primaire en secondaire liquiditeiten ) wordt bereikt . De monetaire autoriteiten van de Lid-Staten zien erop toe dat de expansie van het krediet in voorkomend geval wordt beperkt door middel van de in de resolutie van 5 december 1972 neergelegde maatregelen . Aan het consumptief krediet , het bouwkrediet en het krediet voor onroerende transacties wordt bijzondere aandacht besteed . Het beleid inzake de rentevoet moet verenigbaar zijn met bovengenoemde monetaire doeleinden . De Lid-Staten zien erop toe dat een hoog spaarpeil wordt gehandhaafd of bevorderd , met name door passende maatregelen die betrekking hebben op de rentevoet of het belastingstelsel . De Lid-Staten zetten hun gezamenlijke actie ter voorkoming van een ongewenste toestroming van kapitaal van buitenaf voort en maken zo nodig in versterkte mate gebruik van de ter uitvoering van de richtlijn van de Raad van 21 maart 1972 voor het reguleren van de internationale kapitaalbewegingen en het neutraliseren van de ongewenste effecten daarvan op de interne liquiditeit ( 2 ) , genomen maatregelen . Het Comité van Presidenten van de centrale banken gaat elk kwartaal de ontwikkeling van de liquiditeitenmassa in de Lid-Staten na , opdat de centrale banken zo nodig de passende maatregelen kunnen vaststellen in het kader van de besluiten van de Raad en met name van de beschikking van de Raad van 22 maart 1971 betreffende de versterking van de samenwerking tussen de centrale banken van de Lid-Staten van de Europese Economische Gemeenschap ( 3 ) . Het Comité van Presidenten van de centrale banken en het Monetair Comité leggen uiterlijk 30 januari 1974 aan de Raad en de Commissie een verslag voor over de resultaten die op het gebied van het monetaire beleid zijn verkregen bij de toepassing van deze resolutie . III De Lid-Staten versterken waar nodig de maatregelen bedoeld in punt III van de resolutie van 5 december 1972 ten einde de regionale onevenwichtigheden te verminderen en een structurele verbetering van de werkgelegenheid te bereiken . In het kader van een in Gemeenschapsverband onderling afgestemd beleid streven de Lid-Staten ernaar een aanzienlijk deel van de nieuwe investeringen van de ondernemingen bij voorkeur te richten op de gebieden van de Gemeenschap waar het peil van de economische ontwikkeling het laagst is . IV In Ierland en Italië worden de budgettaire maatregelen ter stimulering van de ontwikkeling van de conjunctuur zo uitgevoerd dat de actie tot matiging van de prijsstijging erdoor niet in gevaar wordt gebracht . De andere Lid-Staten passen tijdens de tweede helft van 1973 een strak budgettair beleid toe . Eventueel annuleren zij uitgetrokken begrotingskredieten en zij onthouden zich van ieder initiatief waarmee aanzienlijke extra uitgaven gemoeid kunnen zijn , zodat het stijgingspercentage van de effectieve uitgaven de voor 1973 in punt V van de resolutie van 5 december 1972 vastgestelde richtsnoeren zo dicht mogelijk benadert . Het in de ontwerp-begrotingen voor 1974 van alle Lid-Staten geraamde groeitempo van de uitgaven moet worden gematigd . Over het algemeen dient het , ten opzichte van het stijgingspercentage van het voorgaande jaar , beneden het thans verwachte stijgingspercentage voor 1973 te blijven . In die landen waar de begrotingsuitgaven in de loop van de laatste twee jaren minder snel zijn gestegen dan het bruto nationaal produkt naar waarde , dient de groei van deze uitgaven in ieder geval lager te zijn dan momenteel is geraamd voor het bruto nationaal produkt naar waarde in 1974 . Het te financieren netto tekort van de centrale overheid wordt in alle Lid-Staten in vergelijking met de voor 1973 verwachte resultaten verlaagd . Indien het onmogelijk mocht blijken de stijging van de uitgaven in de vereiste mate te matigen , dient een verzwaring van de belastingdruk te worden overwogen . Dit zou in bepaalde Lid-Staten onder meer verwezenlijkt kunnen worden door de invloed van de progressie op de inkomstenbelastingen niet te verzachten . De Regeringen van de Lid-Staten zien erop toe dat ook de lagere overheid in de loop van de tweede helft van 1973 en in 1974 een begrotingsbeleid voert dat in overeenstemming is met de eisen van de conjunctuurpolitiek . Zij gebruiken de middelen waarover zij beschikken om de uitgaven van de lagere overheid binnen bepaalde grenzen te houden en hun beroep op krediet te verminderen . De financiering van eventuele begrotingstekorten in 1973 en in 1974 dient in overeenstemming te zijn met de hierboven uiteengezette doelstellingen voor het monetaire beleid . Behalve in die Lid-Staten die nog met een bijzonder sterke ondertewerkstelling te kampen hebben , worden de tekorten op de overheidsbegrotingen gedekt via financieringsmiddelen op lange termijn . Bovendien tracht elke Lid-Staat de schuld op korte termijn te consolideren en schrijft eventueel leningen op lange termijn uit , waarvan de opbrengst wordt geblokkeerd bij de Centrale Bank . Het Comité voor de Begrotingspolitiek gaat elk kwartaal na of de uitvoering van de begrotingen in overeenstemming is met de hierboven aanvaarde richtsnoeren en legt uiterlijk op 30 januari 1974 aan de Raad en aan de Commissie een verslag voor over de bij de toepassing van deze resolutie ter zake van de overheidsfinanciën bereikte resultaten . V De Instellingen van de Gemeenschap zien erop toe dat de in punt VII , VIII en IX van de resolutie van 5 december 1972 omschreven acties in Gemeenschapsverband op effectieve wijze worden uitgevoerd . VI De Lid-Staten blijven de in punt VIII van de resolutie van 5 december 1972 bedoelde nationale wettelijke voorschriften strikt toepassen . Zij stellen elkaar in het Comité voor de Conjunctuurpolitiek regelmatig op de hoogte van de resultaten van het prijsbeleid en plegen overleg over de meest geschikte middelen om te zijner tijd een oplossing te vinden voor de specifieke problemen van gemeenschappelijk belang . In dit verband bestudeert het Comité voor de Conjunctuurpolitiek bij voorrang de mogelijkheid om in alle Lid-Staten voor ondernemingen boven een bepaalde grootte een meldingsplicht vooraf voor prijsstijgingen in te voeren benevens de mogelijkheid de bewaking door de Staat van de prijsvorming te versterken om aldus misbruik op belangrijke markten te voorkomen . VII De hierboven bedoelde maatregelen alleen zijn niet voldoende om de prijsstijging te matigen . Het is van wezenlijk belang dat zij steun vinden in het gedrag inzake prijzen en inkomens van de op economisch gebied verantwoordelijke personen en van de sociale partners . De Lid-Staten dienen een dergelijk gedrag via passende maatregelen te bevorderen . VIII De Raad bestudeert tijdens de volgende zitting die gewijd zal zijn aan de behandeling van de economische situatie in de Gemeenschap en die is voorzien voor oktober van dit jaar , de resultaten van dit actieprogramma . ( 1 ) PB nr . C 133 van 23 . 12 . 1972 , blz . 12 . ( 2 ) PB nr . L 91 van 18 . 4 . 1972 , blz . 13 . ( 3 ) PB nr . L 73 van 22 . 3 . 1971 , blz . 14 .",
  "source": "EUR LEX"
}