{
  "url": "http://www.w3.org/1999/xhtml\">",
  "content": "L_2013049NL.01005501.xml 22.2.2013 NL Publicatieblad van de Europese Unie L 49/55 UITVOERINGSVERORDENING (EU) Nr. 162/2013 VAN DE COMMISSIE van 21 februari 2013 tot wijziging van de bijlage bij Verordening (EG) nr. 3199/93 inzake de wederzijdse erkenning van procedures voor de volledige denaturering van alcohol in verband met de vrijstelling van accijns DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 92/83/EEG van de Raad van 19 oktober 1992 betreffende de harmonisatie van de structuur van de accijns op alcohol en alcoholhoudende dranken ( 1 ) , en met name artikel 27, lid 4, Overwegende hetgeen volgt: (1) Op grond van artikel 27, lid 1, onder a), van Richtlijn 92/83/EEG dienen de lidstaten vrijstelling van accijns te verlenen voor alcohol die volledig gedenatureerd is overeenkomstig de voorschriften van een lidstaat, mits deze voorschriften naar behoren zijn aangemeld en aanvaard overeenkomstig de leden 3 en 4 van dat artikel. (2) Volgens Verordening (EG) nr. 3199/93 van de Commissie van 22 november 1993 inzake de wederzijdse erkenning van procedures voor de volledige denaturering van alcohol in verband met de vrijstelling van accijns ( 2 ) dienen de denatureringsmiddelen die in iedere lidstaat worden gebruikt om alcohol volledig te denatureren overeenkomstig artikel 27, lid 1, onder a), van Richtlijn 92/83/EEG, in de bijlage bij die verordening te worden beschreven. (3) Door de sterke toename van denatureringsprocedures verhoogt de complexiteit van de denatureringsregeling, wordt het effectieve beheer ervan bemoeilijkt en ontstaan er meer mogelijkheden tot fraude. (4) In 2008 bestond er bij de lidstaten brede steun voor een projectgroep die werkzaam was in het kader van Beschikking nr. 1482/2007/EG van het Europees Parlement en de Raad van 11 december 2007 tot vaststelling van een communautair programma ter verbetering van het functioneren van de belastingstelsels in de interne markt (Fiscalis-2013) en tot intrekking van Beschikking nr. 2235/2002/EG ( 3 ) , waarbij ook een groot aantal chemische laboratoria van de douane en het Gemeenschappelijk Centrum voor onderzoek betrokken waren. Het project had tot doel na te gaan of er voor de volledige denaturering van alcohol gemeenschappelijke denatureringsprocedures („Eurodenaturants”) konden worden toegepast. (5) In zijn in juni 2011 gepubliceerde eindverslag heeft de projectgroep voorgesteld dat een denatureringsprocedure met drie liter isopropylalcohol (IPA), drie liter methylethylketon (MEK) en één gram denatoniumbenzoaat per hectoliter absolute alcohol ter goedkeuring zou kunnen worden voorgelegd om te dienen als gemeenschappelijke procedure voor de volledige denaturering van alcohol. Eén groot voordeel van die gemeenschappelijke procedure bestaat erin dat het niet onwaarschijnlijk is dat zij in de plaats zal treden van talrijke procedures die specifiek zijn voor de verschillende lidstaten. Daarom moet zij worden gebruikt als een voor alle lidstaten gemeenschappelijke procedure voor de volledige denaturering van alcohol, teneinde ontduiking, ontwijking en misbruik op dit gebied te voorkomen. (6) Vervolgens heeft iedere lidstaat de Commissie overeenkomstig artikel 27, lid 3, van Richtlijn 92/83/EEG een nieuwe lijst van voorschriften meegedeeld. In elk van deze lijsten is verwezen naar de gemeenschappelijke denatureringsprocedure en, in sommige gevallen, naar andere bestaande procedures. Wat bestaande procedures betreft, hebben sommige lidstaten te kennen gegeven dat zij deze om specifieke technische redenen gedurende een overgangsperiode of een niet nader gespecificeerde periode willen handhaven. (7) De Commissie heeft de lidstaten op 28 juni 2012 in kennis gesteld van alle ontvangen mededelingen. (8) Geen van de lidstaten heeft bezwaar gemaakt tegen de voorgestelde gemeenschappelijke denatureringsprocedure. (9) Wat bestaande procedures betreft, zijn geen nieuwe elementen aangevoerd die erop wijzen dat er een risico van ontduiking, ontwijking of misbruik bestaat. (10) Behalve de gemeenschappelijke procedure voor de volledige denaturering van alcohol heeft Oostenrijk vanwege octrooikwesties en daaraan gerelateerde kostenvraagstukken ook een alternatieve procedure vastgesteld die door andere lidstaten al als denatureringsprocedure wordt gebruikt. (11) Teneinde het bedrijfsleven voldoende tijd te bieden om de voorraden op te maken van de denatureringsmiddelen en gedenatureerde producten die tot dusver onder Verordening (EG) nr. 3199/93 vielen maar er niet meer onder zullen vallen zodra onderhavige verordening van toepassing wordt, dient de toepassing van deze verordening wat deel I van de bijlage betreft, te worden uitgesteld. (12) Verordening (EG) nr. 3199/93 moet derhalve dienovereenkomstig worden gewijzigd. (13) De in deze verordening vervatte maatregelen zijn in overeenstemming met het advies van het Accijnscomité, HEEFT DE VOLGENDE VERORDENING VASTGESTELD: Artikel 1 De bijlage bij Verordening (EG) nr. 3199/93 wordt vervangen door de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 juli 2013. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 februari 2013. Voor de Commissie De voorzitter José Manuel BARROSO ( 1 ) PB L 316 van 31.10.1992, blz. 21 . ( 2 ) PB L 288 van 23.11.1993, blz. 12 . ( 3 ) PB L 330 van 15.12.2007, blz. 1 . BIJLAGE Lijst van toegestane producten met hun CAS-nummer (Chemical Abstracts Service), voor zover dat beschikbaar is, en van toegestane formules voor de volledige denaturering van alcohol. Aceton CAS: 67-64-1 C.I. Reactive Red 24 CAS: 70210-20-7 Ruwe pyridine CAS: niet beschikbaar Kristalviolet (C.I. 42555) CAS: 548-62-9 Denatoniumbenzoaat CAS: 3734-33-6 Ethanol CAS: 64-17-5 Ethylacetaat CAS: 141-78-6 Ethyl-sec-amylketon CAS: 541-85-5 Ethyl-tert-butylether CAS: 637-92-3 Fluoresceïne CAS: 2321-07-5 Formaldehyde CAS: 50-00-0 Foezelolie CAS: 8013-75-0 Benzine (inclusief ongelode benzine) CAS: 86290-81-5 Isopropylalcohol (IPA) CAS: 67-63-0 Kerosine CAS: 8008-20-6 Lampolie CAS: 64742-47-8 t/m 64742-48-9 Methanol CAS: 67-56-1 Methylethylketon (butanon) (MEK) CAS: 78-93-3 Methylisobutylketon CAS: 108-10-1 Methylisopropylketon . CAS: 563-80-4 Methylviolet CAS: 8004-87-3 Methyleenblauw CAS: 61-73-4 Minerale nafta CAS: niet beschikbaar Solventnafta CAS: 8030-30-6 Pyridine (of pyridinebasen) CAS: 110-86-1 Terpentijnolie CAS: 8006-64-2 Petroleum (technisch) CAS: 92045-57-3 Tert-butylalcohol CAS: 75-65-0 Thiofeen CAS: 110-02-1 Thymolblauw CAS: 76-61-9 Ruwe houtgeest Niet beschikbaar Van de toegestane producten zijn synoniemen in verschillende Europese talen beschikbaar in de Europese douanelijst van chemische stoffen (ECICS-databank). De uitdrukking „absolute ethanol” wordt doorheen de hele bijlage gebruikt in overeenstemming met de terminologie die wordt gebruikt door de International Union of Pure and Applied Chemistry (IUPAC). I. Denatureringsprocedure die in alle lidstaten wordt gebruikt Per hectoliter absolute ethanol: — 3 liter isopropylalcohol (IPA), — 3 liter methylethylketon (MEK), — 1 g denatoniumbenzoaat. Voor internemarktdoeleinden mogen de lidstaten een kleurstof aan het product toevoegen om dit een karakteristieke kleur te geven zodat het onmiddellijk kan worden herkend. II. Extra denatureringsprocedures die in bepaalde lidstaten worden gebruikt Tsjechië Per hectoliter absolute ethanol een van de volgende formules: 1. — 0,4 liter solventnafta, — 0,2 liter kerosine, — 0,1 liter petroleum (technisch). 2. — 3 liter ethyl(tert-butyl)ether, — 1 liter isopropylalcohol, — 1 liter ongelode benzine, — 10 milligram fluoresceïne. Duitsland Per hectoliter absolute ethanol: 1 liter ketonmengsel bestaande uit: — 95 tot 96 gewichtspercenten methylethylketon (MEK), — 2,5 tot 3 gewichtspercenten methylisopropylketon (3-methyl-2-butanon), — 1,5 tot 2 gewichtspercenten ethyl-sec-amylketon (5-methyl-3-heptanon), alsmede 1 g denatoniumbenzoaat. Estland Per hectoliter absolute ethanol: — 3 liter aceton, — 2 g denatoniumbenzoaat. Ierland Door mengeling van de volgende stoffen wordt een basis samengesteld: — 90 % vol. ethanol, — 9,5 % vol. ruwe houtgeest, — 0,5 % vol. ruwe pyridine. Aan iedere 10 hl van de basis wordt toegevoegd: — 3,75 liter minerale nafta (aardolie), — 1,5 g methylviolet. Noot: De ruwe houtgeest en de ruwe pyridine in de basis mogen worden vervangen door 10 % vol. methanol. Griekenland Uitsluitend alcohol van lage kwaliteit (residuen verkregen in de begin- en eindfase van de distillatie) met een alcoholgehalte van niet minder dan 93 % vol. en niet meer dan 96 % vol. kan worden gedenatureerd. Per hectoliter gehydrateerde alcohol van 93 % vol. worden de volgende stoffen toegevoegd: — 2 liter methanol, — 1 liter terpentijnolie, — 0,50 liter lampolie, — 0,40 g methyleenblauw. Bij een temperatuur van 20 °C moet het eindproduct in ongewijzigde toestand 93 % vol. bereiken. Italië Per hectoliter absolute ethanol wordt het volgende toegevoegd: — 125 g thiofeen, — 0,8 g denatoniumbenzoaat, — 3 g C.I. Reactive Red 24 (rode kleurstof), oplossing van 25 gewichtspercenten, — 2 liter methylethylketon (MEK). De te denatureren ethylalcohol dient een gehalte aan ethylalcohol te hebben van ten minste 83 % vol. en een sterkte, gemeten op de EG-alcoholmeter, van ten minste 90 % vol. Om de volledige oplosbaarheid van alle bestanddelen te garanderen, dient het denaturerende mengsel te worden toebereid in ethylalcohol van minder dan 96 % vol., gemeten op de EG-alcoholmeter. C.I. Reactive Red 24 geeft het product een kenmerkende rode kleur, zodat onmiddellijk kan worden vastgesteld waarvoor het product dient. Letland 1. Per hectoliter absolute ethanol een van de volgende formules: a. ten minste: — 9 liter isopropylalcohol, — 1 liter aceton, — 0,4 g methyleenblauw of thymolblauw of kristalviolet; b. ten minste: — 3 liter methylisobutylketon, — 2 liter methylethylketon (MEK); c. ten minste: — 3 liter aceton, — 2 g denatoniumbenzoaat; d. ten minste 10 liter ethylacetaat. 2. Per hectoliter gedehydrateerde ethylalcohol (niet meer dan 0,5 % water bevattend): minimaal 5 liter en maximaal 7 liter benzine. Litouwen Per hectoliter absolute ethanol: — 3 liter aceton, — 2 g denatoniumbenzoaat. Hongarije Alcoholproducten die in verhouding tot de hoeveelheid zuivere alcohol ten minste een van het onderstaande bevatten: a) 2 gewichtspercenten methylethylketon (MEK), 3 gewichtspercenten methylisobutylketon en 0,001 gewichtspercent denatoniumbenzoaat, b) 1 gewichtspercent methylethylketon (MEK) en 0,001 gewichtspercent denatoniumbenzoaat, c) 2 gewichtspercenten isopropylalcohol, 1 gewichtspercent tert-butylalcohol en 0,001 gewichtspercent denatoniumbenzoaat. Malta Door mengeling van de volgende stoffen wordt een basis samengesteld: — 90 % vol. ethanol, — 9,5 % vol. ruwe houtgeest, — 0,5 % vol. ruwe pyridine. Aan iedere 10 hl van de basis wordt toegevoegd: — 3,75 liter minerale nafta (aardolie), — 1,5 g methylviolet. Nederland Per hectoliter absolute ethanol: 5 liter van een mengsel van vloeistoffen dat bestaat uit: — 60 % vol. methanol, — 20 % vol. aceton, — 11 % vol. foezelolie (concentraat van bijproducten van alcoholische gisting), — 8 % vol. water, — 0,5 % vol. methylethylketon (MEK), — 0,5 % vol. formaline (waterige oplossing van 37 gewichtspercenten formaldehyde), Oostenrijk Per hectoliter absolute ethanol: 1 liter ketonmengsel bestaande uit: — 95 tot 96 gewichtspercenten methylethylketon (MEK), — 2,5 tot 3 gewichtspercenten methylisopropylketon, — 1,5 tot 2 gewichtspercenten ethyl-sec-amylketon, alsmede 1 g denatoniumbenzoaat. Polen Per hectoliter absolute ethanol een van de volgende formules: 1. 0,75 liter ketonmengsel bestaande uit: — 95 tot 96 gewichtspercenten methylethylketon (MEK), — 2,5 tot 3 gewichtspercenten methylisopropylketon, — 1,5 tot 2 gewichtspercenten ethyl-sec-amylketon, alsmede 0,25 liter pyridinebasen. 2. 1 liter ketonmengsel bestaande uit: — 95 tot 96 gewichtspercenten methylethylketon (MEK), — 2,5 tot 3 gewichtspercenten methylisopropylketon, — 1,5 tot 2 gewichtspercenten ethyl-sec-amylketon, alsmede 1 g denatoniumbenzoaat. Roemenië Per hectoliter absolute ethanol: — 2 liter methylethylketon (MEK), — 1 g denatoniumbenzoaat, — 0,2 g methyleenblauw. Slovenië Per hectoliter absolute ethanol: — 1 580 g isopropylalcohol, — 790 g tert-butylalcohol, — 0,79 g denatoniumbenzoaat. Slowakije Per hectoliter absolute ethanol: 1. 3 liter methylisobutylketon, 2 liter methylethylketon (MEK), 1 g denatoniumbenzoaat, 0,2 g methyleenblauw; 2. 1,5 liter petroleum (technisch), 1,5 liter kerosine, 2 g denatoniumbenzoaat. Finland Per hectoliter absolute ethanol een van de volgende formules: 1. 2 liter methylethylketon (MEK), 3 liter methylisobutylketon; 2. 2 liter aceton, 3 liter methylisobutylketon. Zweden Per hectoliter absolute ethanol: — 3 liter methylisobutylketon, — 2 liter methylethylketon (MEK). Verenigd Koninkrijk Door mengeling van de volgende stoffen wordt een basis samengesteld: — 90 % vol. ethanol, — 9,5 % vol. ruwe houtgeest, — 0,5 % vol. ruwe pyridine. Aan iedere 10 hl van de basis wordt toegevoegd: — 3,75 liter minerale nafta (aardolie), — 1,5 g methylviolet (C.I. 42555).",
  "source": "EUR LEX"
}