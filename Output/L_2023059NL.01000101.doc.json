{
  "url": "http://www.w3.org/1999/xhtml\">",
  "content": "L_2023059NL.01000101.xml 24.2.2023 NL Publicatieblad van de Europese Unie L 59/1 GEDELEGEERDE VERORDENING (EU) 2023/409 VAN DE COMMISSIE van 18 november 2022 tot wijziging van Verordening (EU) 2019/1009 van het Europees Parlement en de Raad wat betreft het minimumgehalte aan calciumoxide in enkelvoudige vaste anorganische macronutriëntenmeststoffen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/1009 van het Europees Parlement en de Raad van 5 juni 2019 tot vaststelling van voorschriften inzake het op de markt aanbieden van EU-bemestingsproducten en tot wijziging van de Verordeningen (EG) nr. 1069/2009 en (EG) nr. 1107/2009 en tot intrekking van Verordening (EG) nr. 2003/2003 ( 1 ) , en met name artikel 42, lid 1, Overwegende hetgeen volgt: (1) Verordening (EU) 2019/1009 strekt tot vaststelling van voorschriften inzake het op de markt aanbieden van EU-bemestingsproducten en tot intrekking, met ingang van 16 juli 2022, van Verordening (EG) nr. 2003/2003 van het Europees Parlement en de Raad ( 2 ) . (2) Overeenkomstig bijlage I bij Verordening (EU) 2019/1009 moet een enkelvoudige vaste anorganische macronutriëntenmeststof met alleen calcium als aangegeven macronutriënt ten minste 12 massaprocent calcium bevatten, uitgedrukt als calciumoxide. (3) Bij Verordening (EU) 2020/1666 van de Commissie ( 3 ) is Verordening (EG) nr. 2003/2003 gewijzigd door calciumchelaat van iminodibarnsteenzuur (Ca-IDHA) als een nieuw type EG-meststof in te voeren. Het minimumgehalte aan nutriënten in die meststof is 9 % calciumoxide. (4) Ca-IDHA is een meststof die planten het macronutriënt calcium levert. Bij de beoordeling van de voorwaarden voor opneming ervan in Verordening (EG) nr. 2003/2003 is gebleken dat dit type EG-meststoffen agronomisch efficiënt is. Verordening (EU) 2019/1009 moet worden gewijzigd om rekening te houden met de technische ontwikkelingen die zich na de vaststelling ervan hebben voorgedaan en het minimumgehalte aan calciumoxide in enkelvoudige vaste anorganische macronutriëntenmeststoffen moet derhalve worden verlaagd van 12 naar 9 %. Een verlaging van het minimumgehalte aan calciumoxide zou dit soort meststoffen binnen het toepassingsgebied van de harmonisatieregels brengen en aldus het vrije verkeer ervan op de eengemaakte markt vergemakkelijken. Deze aanpassing houdt verband met de criteria inzake de agronomische efficiëntie van de meststoffen en leidt niet tot een verlaging van de hoge normen voor de bescherming van de menselijke gezondheid en het milieu die zijn vastgelegd in Verordening (EU) 2019/1009. (5) Verordening (EU) 2019/1009 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 In deel II, PFC 1 C) I) a) i), punt 2, van bijlage I bij Verordening (EU) 2019/1009 wordt punt e) vervangen door: “e) 9 massaprocent totaal calciumoxide (CaO),”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 november 2022. Voor de Commissie De voorzitter Ursula VON DER LEYEN ( 1 ) PB L 170 van 25.6.2019, blz. 1 . ( 2 ) Verordening (EG) nr. 2003/2003 van het Europees Parlement en de Raad van 13 oktober 2003 inzake meststoffen ( PB L 304 van 21.11.2003, blz. 1 ). ( 3 ) Verordening (EU) 2020/1666 van de Commissie van 10 november 2020 tot wijziging van Verordening (EG) nr. 2003/2003 van het Europees Parlement en de Raad inzake meststoffen, met het oog op de opneming van een nieuw type EG-meststof in bijlage I ( PB L 377 van 11.11.2020, blz. 3 ).",
  "source": "EUR LEX"
}