{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0915:NL:HTML\">",
  "content": "EUR-Lex - 32003D0915 - NL Avis juridique important | 32003D0915 2003/915/EG: Besluit van de Raad van 22 december 2003 betreffende de voorlopige toepassing van een bilaterale overeenkomst tussen de Europese Gemeenschap en de Republiek Belarus inzake de handel in textielproducten Publicatieblad Nr. L 345 van 31/12/2003 blz. 0150 - 0150 Besluit van de Raad van 22 december 2003 betreffende de voorlopige toepassing van een bilaterale overeenkomst tussen de Europese Gemeenschap en de Republiek Belarus inzake de handel in textielproducten (2003/915/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 133, in samenhang met artikel 300, lid 2, eerste zin, Gezien het voorstel van de Commissie, Overwegende hetgeen volgt: (1) De Commissie heeft namens de Gemeenschap onderhandelingen gevoerd over een bilaterale overeenkomst tot verlenging met één jaar van de bestaande bilaterale overeenkomst inzake de handel in textielproducten met de Republiek Belarus en de protocollen bij die overeenkomst, waarbij de kwantitatieve maxima zijn aangepast om rekening te houden met de jaarlijkse groeicijfers en de uitbreiding van de Europese Unie. (2) Onder voorbehoud van de eventuele sluiting ervan op een later tijdstip dient de bilaterale overeenkomst namens de Gemeenschap te worden ondertekend. (3) Deze bilaterale overeenkomst dient vanaf 1 januari 2004 voorlopig te worden toegepast, in afwachting van de voltooiing van de procedures voor de sluiting van de overeenkomst, mits zij op basis van wederkerigheid voorlopig door de Republiek Belarus wordt toegepast. BESLUIT: Artikel 1 Onder voorbehoud van de eventuele sluiting op een later tijdstip wordt de voorzitter van de Raad gemachtigd de personen aan te wijzen die bevoegd zijn namens de Europese Gemeenschap de overeenkomst in de vorm van een briefwisseling tot wijziging van de overeenkomst tussen de Europese Gemeenschap en de Republiek Belarus betreffende de handel in textielproducten, geparafeerd te Brussel op 1 april 1993, laatstelijk gewijzigd bij een overeenkomst in de vorm van een briefwisseling, geparafeerd op 11 november 1999 (\"de bilaterale overeenkomst\") te ondertekenen. Artikel 2 De bilaterale overeenkomst wordt in afwachting van de formele sluiting voorlopig toegepast, op voorwaarde dat de overeenkomst op wederkerige basis vanaf 1 januari 2004, voorlopig wordt toegepast door de Republiek Belarus(1). De tekst van de bilaterale overeenkomst is aan dit besluit gehecht. Artikel 3 1. Indien Belarus niet voldoet aan de verplichtingen krachtens lid 2.5 van de bilaterale overeenkomst zullen de contingenten voor 2004 worden verminderd tot de in 2003 toegepaste niveaus. 2. Het besluit tot uitvoering van lid 1 wordt genomen in overeenstemming met de procedures bedoeld in artikel 17 van Verordening (EEG) nr. 3030/93 van de Raad van 12 oktober 1993 betreffende een gemeenschappelijke regeling voor de invoer van bepaalde textielproducten uit derde landen(2). Artikel 4 Dit besluit wordt bekendgemaakt in het Publicatieblad van de Europese Gemeenschappen. Het wordt van kracht de dag na haar bekendmaking in het Publicatieblad van de Europese Unie. Gedaan te Brussel, 22 december 2003. Voor de Raad De voorzitter G. Alemanno (1) De datum waarop de voorlopige toepassing effectief zal worden, wordt bekendgemaakt in het Publicatieblad van de Europese Unie, C-reeksen. (2) PB L 275 van 8.11.1993, blz. 1. Verordening laatstelijk gewijzigd bij Verordening (EG) nr. 138/2003 (PB L 23 van 28.1.2003, blz.1).",
  "source": "EUR LEX"
}