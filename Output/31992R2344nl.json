{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992R2344:NL:HTML\">",
  "content": "EUR-Lex - 31992R2344 - NL Avis juridique important | 31992R2344 Verordening (EEG) nr. 2344/92 van de Commissie van 10 augustus 1992 tot vaststelling van de uitvoeringsbepalingen voor de kosteloze levering, in het kader van Verordening (EEG) nr. 2139/92 van de Raad, van landbouwprodukten bestemd voor de bevolkingsgroepen die het slachtoffer zijn van het conflict in het voormalige Joegoslavië Publicatieblad Nr. L 227 van 11/08/1992 blz. 0018 - 0021 VERORDENING (EEG) Nr. 2344/92 VAN DE COMMISSIE  van 10 augustus 1992  tot vaststelling van de uitvoeringsbepalingen voor de kosteloze levering, in het kader van Verordening (EEG) nr. 2139/92 van de Raad, van landbouwprodukten bestemd voor de  bevolkingsgroepen die het slachtoffer zijn van het conflict in het voormalige Joegoslavië DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 2139/92 van de Raad van 23 juli 1992 betreffende een spoedactie voor het verstrekken van landbouwprodukten bestemd voor de bevolkingsgroepen die het slachtoffer zijn van het conflict in het voormalige Joegoslavië (1), en  met name op artikel 3, lid 2, Gelet op Verordening (EEG) nr. 1676/85 van de Raad van 11 juni 1985 inzake de waarde van de rekeneenheid en de omrekeningskoersen die in het kader van het gemeenschappelijk landbouwbeleid moeten worden toegepast (2), laatstelijk gewijzigd bij  Verordening (EEG) nr. 2322/91 (3), en met name op artikel 2, lid 4, Overwegende dat Verordening (EEG) nr. 2139/92 voorziet in een spoedactie voor het verstrekken van landbouwprodukten bestemd voor de bevolkingsgroepen die het slachtoffer zijn van het conflict in het voormalige Joegoslavië; dat voor de uitervoering van  deze spoedactie uitvoeringsbepalingen voor de sectoren granen, rijst, zuivelprodukten, rundvlees en groenten en fruit moeten worden vastgesteld die met name voorzien in de gunning van de levering via een openbare inschrijving en in gemeenschappelijke  voorschriften voor de inschrijvingen die in het kader van deze spoedactie zullen worden gehouden; Overwegende dat de in Verordening (EEG) nr. 2139/92 bedoelde kosteloze levering van landbouwprodukten niet alleen produkten in ongewijzigde staat maar ook door verwerking verkregen produkten van dezelfde groep produkten omvat; dat derhalve ook  bepalingen moeten worden vastgesteld voor inschrijvingen voor de kosteloze levering van deze verwerkte produkten; dat hiervoor specifieke bepalingen moeten worden vastgesteld en dat met name moet worden voorgeschreven dat als betaling van deze  leveringen, van de verwerkings- en vervoerskosten en van andere desbetreffende kosten hoeveelheden basisprodukten uit interventievoorraden beschikbaar worden gesteld; Overwegende dat de uitvoeringsbepalingen voorts ook moeten voorzien in een systeem van zekerheidstelling en een controlesysteem die de goede uitvoering van de levering garanderen; Overwegende dat, om distorsies van monetaire oorsprong te voorkomen, bij de omrekening van bedragen van aanvaarde offertes voor leveringskosten in ecu een koers moet worden gehanteerd die beter aansluit bij de economische realiteit dan de  landbouwomrekeningskoers, met inachtneming evenwel van de in artikel 2, lid 2, van Verordening (EEG) nr. 1676/85 bedoelde correctiefactor; dat artikel 3 bis van Verordening (EEG) nr. 3152/85 van de Commissie van 11 november 1985 houdende  uitvoeringsbepalingen van Verordening (EEG) nr. 1676/85 van de Raad inzake de waarde van de rekeneenheid en de omrekeningskoersen die in het kader van het gemeenschappelijk landbouwbeleid moeten worden toegepast (4), laatstelijk gewijzigd bij  Verordening (EEG) nr. 3237/90 (5), in de publikatie van een dergelijke koers voorziet; Overwegende dat de door de interventiebureaus opgeslagen produkten welke bestemd zijn voor uitvoer, onder Verordening (EEG) nr. 569/88 van de Commissie (6), laatstelijk gewijzigd bij Verordening (EEG) nr. 2315/92 (7), vallen; dat bijlage I bij genoemde  verordening met de vermeldingen die moeten worden aangebracht, moet worden aangevuld; Overwegende dat de in deze verordening vervatte maatregelen in overeenstemming zijn met het advies van de betrokken Comités van beheer, HEEFT DE VOLGENDE VERORDENING VASTGESTELD: Artikel 1 Voor de kosteloze levering, in het kader van Verordening (EEG) nr. 2139/92, van landbouwprodukten bestemd voor de bevolkingsgroepen die het slachtoffer zijn van het conflict in het voormalige Joegoslavië gelden de bij deze verordening  vastgestelde uitvoeringsbepalingen. Artikel 2 1. Er wordt een openbare inschrijving gehouden ter bepaling van de kosten van levering tussen het pakhuis van het interventiebureau en de vastgestelde bestemming. 2. De kosten betreffen de levering in bulk of in zakken op vervoermiddel cif zeehaven van lossing in het voormalige Joegoslavië vanaf de afhaling bij het pakhuis van het interventiebureau, of, bij vervoer overland, tot de plaats van overname door de aan  te duiden bevoegde organen. 3. Bij levering van door verwerking verkregen produkten heeft de inschrijving echter betrekking op de hoeveelheden basisprodukt van dezelfde groep produkten, die uit interventievoorraden beschikbaar moeten worden gesteld ter compensatie van de te  leveren verwerkte produkten en de leveringskosten. Artikel 3 Aan de openbare inschrijvingen kan op voet van gelijkheid worden deelgenomen door iedere natuurlijke persoon die onderdaan van een Lid-Staat is en in de Gemeenschap is gevestigd, en iedere onderneming die overeenkomstig de wetgeving van een  Lid-Staat is opgericht en waarvan de statutaire zetel, het hoofdkantoor of een hoofdvestiging in een Lid-Staat is gelegen. Artikel 4 De inschrijvers nemen aan de inschrijving deel door aan het betrokken interventiebureau een schriftelijke offerte te zenden per brief of met gebruikmaking van een van de in het bericht van inschrijving genoemde telecommunicatiemiddelen. Artikel 5 1. Voor een in artikel 2, lid 1, van deze verordening bedoelde inschrijving hebben de offertes betrekking op alle in lid 2 van hetzelfde artikel bedoelde leveringskosten voor een partij of een groep partijen waarvoor in het bericht van  inschrijving één bepaalde bestemming is aangegeven. de offertebedragen luiden in ecu per ton. Deze bedragen worden omgerekend aan de hand van de representatieve marktkoers als bedoeld in artikel 3 bis van Verordening (EEG) nr. 3152/85, die geldt op de  laatste dag van de termijn voor de indiening van de offertes. 2. Voor een in artikel 2, lid 3, van deze verordening bedoelde inschrijving hebben de offertes betrekking op de hoeveelheden basisprodukt die uit interventievoorraden beschikbaar moeten worden gesteld ter compensatie van de te leveren verwerkte  produkten en de leveringskosten. 3. De offertes zijn slechts geldig indien zij vergezeld gaan van: a) een aanvraag voor een uitvoercertificaat met een verwijzing naar de huidige verordening in vak 22; b) het bewijs dat voor de inschrijving een zekerheid is gesteld overeenkomstig het bepaalde in Verordening (EEG) nr. 2220/85 van de Commissie (8), laatstelijk gewijzigd bij Verordening (EEG) nr. 3745/89 (9). Een offerte die niet overeenkomstig het bepaalde in deze verordening en in het bericht van inschrijving wordt ingediend, is niet geldig. Een offerte kan niet worden gewijzigd noch worden ingetrokken. Artikel 6 1. Het betrokken interventiebureau stelt de Commissie uiterlijk twee uur na afloop van de termijn voor het indienen van de offertes in kennis van de ontvangen inschrijvingen. 2. De Commissie stelt, naar gelang van het geval, volgens de procedure van artikel 26 van Verordening (EEG) nr. 2727/75 van de Raad (10), respectievelijk het overeenkomstige artikel van de overige verordeningen houdende een gemeenschappelijke ordening  der markten, voor elke partij de maximale leveringskosten vast of de maximale hoeveelheid basisprodukt die ter compensatie van te leveren verwerkte produkten en de leveringskosten beschikbaar moet worden gesteld, of besluit volgens die procedure geen  gevolg te geven aan de ingediende offertes. Artikel 7 1. De betrokken interventiebureaus stellen alle inschrijvers zo spoedig mogelijk in kennis van het resultaat van hun deelneming aan de inschrijving. Zij zenden de inschrijvers aan wie is gegund, via schriftelijke telecommunicatie, een bericht  van gunning. 2. Wanneer verschillende inschrijvers voor een zelfde partij een gelijke offerte hebben ingediend, bepaalt het interventiebureau door loting aan wie de levering wordt gegund. Artikel 8 1. Voor een in artikel 2, lid 1, van deze verordening bedoelde inschrijving mogen de goederen slechts worden afgehaald als een zekerheid is gesteld die gelijk is aan de interventie-aankoopprijs voor de totale hoeveelheid basisprodukt,  eventueel aangepast op basis van de maandelijks verhoging die geldt op de laatste dag van de termijn voor de indiening van de offertes, en vermeerderd met 10 %. 2. Voor een in artikel 2, lid 3, van deze verordening bedoelde inschrijving moet de opdrachtnemer vóór verzending van het produkt een leveringszekerheid stellen. Het bedrag van deze zekerheid is gelijk aan de interventieaankoopprijs van de totale  hoeveelheid basisprodukt die beschikbaar wordt gesteld ter compensatie van de te leveren verwerkte produkten en de leveringskosten, eventueel aangepast op basis van de maandelijkse verhoging die geldt op de laatste dag van de termijn voor de indiening  van de offertes, en vermeerderd met 10 %. Artikel 9 1. Behoudens overmacht zijn alle risico's met betrekking tot de goederen, met name het risico van verlies of bederf, tot in het voor levering vastgestelde stadium voor rekening van de opdrachtnemer. 2. Indien de overname bij levering vertraging oploopt door omstandigheden waaraan de opdrachtnemer geen schuld heeft, kunnen de extra kosten door de Commissie worden vergoed na overlegging van de bewijsstukken. 3. De opdrachtnemer vraagt de in het bericht van inschrijving vermelde persoon of instantie die de goederen in ontvangst neemt, een certificaat als bewijs dat de geleverde hoeveelheid is overgenomen. 4. Voor een in artikel 2, lid 1, van deze verordening bedoelde inschrijving worden de leveringskosten vergoed voor de hoeveelheid die in het overnamecertificaat is vermeld, zonder enige inhouding voor normaal gewichts- of volumeverlies. 5. Voor een in artikel 2, lid 3, van deze verordening bedoelde inschrijving wordt het toegewezen basisprodukt beschikbaar gesteld tegen overlegging van - een vóór inlading in het transportmiddel opgesteld kwaliteitsattest; - het origineel van het door de persoon of instantie die de goederen in ontvangst neemt afgegeven overnamecertificaat of, wanneer dit document niet wordt afgegeven, tegen overlegging van een ter bestemming afgegeven verklaring van een door de Lid-Staat  aangewezen instantie. Artikel 10 1. Bij het laden voor uitvoer en bij het lossen op de plaats van bestemming worden voor de geleverde hoeveelheden representatieve monsters genomen. Laden en lossen worden gecontroleerd door twee afzonderlijke in toezicht gespecialiseerde firma's die geen banden met elkaar hebben. Deze firma's worden door het interventiebureau aangewezen in overleg met de opdrachtnemers. 2. De monsters worden genomen op kosten van de opdrachtnemer en worden ter beschikking van het betrokken interventiebureau gesteld. Artikel 11 1. Voor een in artikel 2, lid 1, van deze verordening bedoelde inschrijving worden in het kader van deze verordening als primaire eisen in de zin van artikel 20 van Verordening (EEG) nr. 2220/85 beschouwd: a) met betrekking tot de inschrijvingszekerheid als bedoeld in artikel 5, lid 3, onder b), van deze verordening: het gestand doen van de offerte en het afhalen van de goederen; b) met betrekking tot de zekerheid als bedoeld in artikel 8 van deze verordening: de effectieve levering van de gegunde partijen in het leveringsstadium, waarbij de kwaliteit van de goederen niet significant mag verschillen van de kwaliteit op het  moment van afhaling in het pakhuis van het interventiebureau. 2. De in artikel 5, lid 3, onder b), bedoelde inschrijvingszekerheid wordt vrijgegeven wanneer: - de offerte niet is aanvaard; - de goederen zijn afgehaald door de opdrachtnemer. 3. De in artikel 8 bedoelde zekerheid wordt vrijgegeven wanneer de opdrachtnemer het in artikel 9, lid 3, van deze verordening bedoelde overnamecertificaat heeft overgelegd en het bewijs is geleverd dat de kwaliteit bij levering niet significant  verschilt van de kwaliteit bij afhaling. Dit bewijs wordt geleverd via analyse van de daartoe genomen monsters. 4. Wanneer de opdrachtnemer het overnamecertificaat heeft ingediend en het vervoerdocument overlegt, worden hem de in de offerte vastgestelde leveringskosten betaald. Artikel 12 1. Voor een in artikel 2, lid 3, van deze verordening bedoelde inschrijving worden als primaire eisen in de zin van artikel 2 van Verordening (EEG) nr. 2220/85 beschouwd: a) met betrekking tot de inschrijvingszekerheid als bedoeld in artikel 5, lid 3, onder b), van deze verordening: het gestand doen van de offerte en het afhalen van de produkten die uit interventievoorrraden beschikbaar moeten worden gesteld ter  compensatie van de te leveren verwerkte produkten en de leveringskosten; b) met betrekking tot de zekerheid als bedoeld in artikel 8 van deze verordening: de effectieve levering van de gegunde partijen in het leveringsstadium, waarbij de kwaliteit van de goederen niet significant mag verschillen van de voor de inschrijving  voorgeschreven kwaliteit. 2. De in artikel 5, lid 3, onder b), bedoelde zekerheid wordt vrijgegeven wanneer: - de offerte niet is aanvaard; - de produkten ter compensatie van de te leveren verwerkte produkten en de leveringskosten door de opdrachtnemer bij het interventiebureau zijn afgehaald. 3. De in artikel 8 bedoelde zekerheid wordt vrijgegeven wanneer de leverancier het in artikel 9, lid 3, van deze verordening bedoelde overnamecertificaat heeft overgelegd en het bewijs is geleverd dat de kwaliteit bij levering niet significant verschilt  van de voor de inschrijving voorgeschreven en bij de monsterneming vastgestelde kwaliteit. Dit bewijs wordt geleverd via analyse van de daartoe genomen monsters. 4. Wanneer de opdrachtnemer het overnamecertificaat heeft ingediend en de documenten betreffende het vervoer en de kwaliteit van het verwerkte produkt overlegt, mogen de ter compensatie van de te leveren verwerkte produkten en de leveringskosten  toegewezen produkten bij het interventiebureau worden afgehaald. Artikel 13 Aan deel I  \"Produkten bestemd voor uitvoer in ongewijzigde staat\" van de bijlage bij Verordening (EEG) nr. 569/88 worden het volgende punt en de daarop betrekking hebbende voetnoot toegevoegd: \"133. Verordening (EEG) nr. 2344/92 van de Commissie van 10 augustus 1992 tot vaststelling van de uitvoeringsbepalingen voor de kosteloze levering, in het kader van Verordening (EEG) nr. 2139/92 van de Raad, van landbouwprodukten bestemd voor de  bevolkingsgroepen die het slachtoffer zijn van het conflict in het voormalige Joegoslavië (133). (133) PB nr. L 227 van 11. 8. 1992, blz. 18.\" Artikel 14 Op de uitvoercertificaten wordt in vak 20 vermeld:  \"Humanitaire hulp Verordening (EEG) nr. 2139/92 van de Raad. Geen toepassing van uitvoerrestituties en monetaire compenserende bedragen.\". Artikel 15 1. Met het oog op de in artikel 2, lid 1, van deze verordening bedoelde openbare inschrijving publiceert het betrokken interventiebureau ten minste acht dagen vóór de voor de eerste deelinschrijving vastgestelde datum een bericht van  inschrijving, waarin met name worden bepaald: - de aanvullende clausules en voorwaarden die verenigbaar zijn met de bepalingen van deze verordening; - de partijen of groepen partijen waarop de offertes betrekking moeten hebben, met de namen en adressen van de opslaghouders en de plaatsen waar de partijen moeten worden afgeleverd; - de belangrijkste materiële en technische kenmerken van de verschillende partijen zoals die zijn geconstateerd bij de aankoop door het interventiebureau of bij later verrichte controles; - de termijnen voor de afhaling en de levering. 2. Met het oog op de in artikel 2, lid 3, van deze verordening bedoelde openbare inschrijving publiceert het betrokken interventiebureau ten minste acht dagen vóór de voor de eerste deelinschrijving vastgestelde datum een bericht van inschrijving,  waarin met name worden bepaald: - de aanvullende clausules en voorwaarden die verenigbaar zijn met de bepalingen van deze verordening; - de partijen en groepen partijen waarop de offertes betrekking moeten hebben en de plaatsen waar de partijen moeten worden afgeleverd; - de hoeveelheid, kwaliteit en verpakking van het te leveren verwerkte produkt; - de leveringstermijnen; - de opslagplaatsen waar de basisprodukten ter compensatie van de te leveren verwerkte produkten en de leveringskosten beschikbaar worden gesteld. Dit bericht en alle wijzigingen ervan worden aan de Commissie medegedeeld voordat de eerste termijn voor het indienen van offertes is verstreken. Artikel 16 In de verordening waarbij de inschrijving wordt geopend, wordt de boekwaarde van de overeenkomstig deze verordening afgegeven produkten vastgesteld in ecu per ton. Voor de omrekening van de waarde in nationale valuta wordt de  landbouwomrekeningskoers gehanteerd die gold op 1 augustus 1992. Artikel 17 Deze verordening treedt in werking op de dag van haar bekendmaking in het Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Brussel, 10 augustus 1992. Voor de Commissie Jean DONDELINGER Lid van de Commissie (1) PB nr. L 214 van 30. 7. 1992, blz. 8. (2) PB nr. L 164 van 24. 6. 1985, blz. 1. (3) PB nr. L 213 van 1. 8. 1991, blz. 64. (4) PB nr. L 310 van 21. 11. 1985, blz. 1. (5) PB nr. L 310 van 9. 11. 1990, blz. 18. (6) PB nr. L 55 van 1. 3. 1988,  blz. 1. (7) PB nr. L 222 van 7. 8. 1992, blz. 46. (8) PB nr. L 205 van 3. 8. 1985, blz. 5. (9) PB nr. L 364 van 14. 12. 1989, blz. 54. (10) PB nr. L 281 van 1. 11. 1975, blz. 1.",
  "source": "EUR LEX"
}