{
  "url": "http://www.w3.org/1999/xhtml\"><!--",
  "content": "L_2022331NL.01000601.xml 27.12.2022 NL Publicatieblad van de Europese Unie L 331/6 BESLUIT (EU) 2022/2572 VAN DE RAAD van 19 december 2022 waarbij de Commissie wordt verzocht met een studie te komen ter aanvulling van de effectbeoordeling bij het voorstel voor een verordening van het Europees Parlement en de Raad inzake het duurzaam gebruik van gewasbeschermingsmiddelen en tot wijziging van Verordening (EU) 2021/2115 van het Europees Parlement en de Raad, en afhankelijk van de resultaten van de studie vervolgmaatregelen voor te stellen DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 241, Overwegende hetgeen volgt: (1) In zijn conclusies over de “van boer tot bord”-strategie van 19 oktober 2020 nam de Raad nota van de in de strategie vastgestelde reductiedoelstellingen voor pesticiden en wees hij erop dat, om die doelstellingen te bereiken, inspanningen van de lidstaten en alle belanghebbenden nodig zijn, evenals intensieve samenwerking en overleg. (2) De Raad was ook ingenomen met de doelstelling van de Commissie om de negatieve effecten van het gebruik van gewasbeschermingsmiddelen op het milieu te verminderen, bijvoorbeeld door het ondersteunen van de ontwikkeling van bredere gewasbeschermingsbenaderingen op basis van de beginselen van geïntegreerde gewasbescherming, en benadrukte in dit verband het belang van adequate en wetenschappelijk verantwoorde geïntegreerde gewasbeschermingsmaatregelen en van de bevordering van het gebruik van duurzame alternatieve gewasbeschermingsmiddelen en -methoden. (3) Voorts herinnerde de Raad aan het Interinstitutioneel Akkoord van 13 april 2016 over beter wetgeven ( 1 ) en riep hij de Commissie op wetgevingsvoorstellen op grondige effectbeoordelingen te baseren. Hij achtte het noodzakelijk te zorgen voor consistentie en samenhang tussen de maatregelen in de “van boer tot bord”-strategie en de daarmee verband houdende beleidsmaatregelen en strategieën van de Unie. De Raad beklemtoonde ook dat, met het oog op de verwezenlijking van de doelstellingen en maatregelen die in de “van boer tot bord”-strategie worden voorgesteld, passende aandacht moet uitgaan naar de economische, de sociale en de ecologische dimensie van duurzame voedselsystemen, onder meer wat betreft het concurrentievermogen van de landbouwsector en aanverwante sectoren van de Unie. (4) Op 22 juni 2022 diende de Commissie bij het Europees Parlement en de Raad een voorstel in voor een verordening inzake het duurzaam gebruik van gewasbeschermingsmiddelen en tot wijziging van Verordening (EU) 2021/2115 van het Europees Parlement en de Raad ( 2 ) . Het voorstel biedt een ambitieuze aanpak om de toenemende maatschappelijke bezorgdheid over het gebruik en de risico’s van pesticiden en de gevolgen ervan voor het milieu en de menselijke gezondheid aan te pakken. Het bevat nieuwe bepalingen voor het gebruik van pesticiden, alternatieve niet-chemische plaagbestrijdingstechnieken en geïntegreerde gewasbescherming. Het voorstel introduceert juridisch bindende EU-reductiedoelstellingen van 50 % voor het gebruik en de risico’s van pesticiden, en verplicht de lidstaten om nationale reductiedoelstellingen vast te stellen om deze algemene doelstelling te halen. Die nationale doelstellingen mogen afwijken van de Uniedoelstellingen van 50 %, maar slechts binnen de parameters van een bindende formule. (5) De Raad vreest dat in de effectbeoordeling bij het voorstel geen rekening is gehouden met de mogelijke langetermijneffecten van de voorgestelde verordening op de voedselzekerheid in de Unie. Het feit dat de effectbeoordeling werd afgerond vóór de oorlog in Oekraïne en de energie-, meststoffen- en voedselprijzencrises, zet deze bezorgdheid kracht bij. De Raad is derhalve van oordeel dat er een aanvullende kwantitatieve analyse van een aantal indicatoren nodig is om te bepalen of de beoordeling van de economische en sociale effecten van het voorstel moet worden aangepast. De Raad is met name van oordeel dat een aanvullende analyse moet worden uitgevoerd over de landbouwproductie van de Unie, de verwachte daling van de opbrengsten in de Unie als gevolg van de vermindering en beperking van het gebruik van gewasbeschermingsmiddelen en de potentiële afhankelijkheid van de invoer van levensmiddelen en diervoeders. De Raad is tevens van oordeel dat een diepgaandere analyse van de situatie van kleine en middelgrote ondernemingen en van de winstgevendheid in de verschillende schakels van hun toeleveringsketen nodig is. (6) De Raad neemt nota van het non-paper van de Commissie over de definitie en reikwijdte van bepalingen inzake kwetsbare gebieden in het voorstel voor een verordening betreffende het duurzame gebruik van gewasbeschermingsmiddelen (SUR) van 15 november 2022 en van haar voorstel om de omvang van die gebieden te beperken teneinde de haalbaarheid van een verbod of gedeeltelijk verbod op het gebruik van chemische gewasbeschermingsmiddelen in die gebieden te waarborgen, en met name het voorstel om nitraatgevoelige gebieden van de definitie van gevoelige gebieden uit te sluiten. De Raad is echter van mening dat er nog steeds behoefte is aan verdere gegevens en aan een analyse van het effect van dergelijke maatregelen in de gebieden die als gevoelig kunnen worden beschouwd en in bosgebieden. (7) In het licht van het bovenstaande is de Raad, die de bespreking van verschillende technische aspecten van het voorstel weliswaar zonder onnodige vertraging wenst voort te zetten, van oordeel dat een studie nodig is ter aanvulling van de bestaande effectbeoordeling van het voorstel, overeenkomstig het Interinstitutioneel Akkoord over beter wetgeven, en met name de punten 12, 13 en 16, alsook punt 10 over de toepassing van artikel 241 van het Verdrag betreffende de werking van de Europese Unie, HEEFT HET VOLGENDE BESLUIT VASTGESTELD: Artikel 1 1.   De Raad verzoekt de Commissie om zo spoedig mogelijk — teneinde het lopende wetgevingsproces te vergemakkelijken — en uiterlijk op 28 juni 2023 een studie in te dienen ter aanvulling van de bestaande effectbeoordeling van het voorstel voor een verordening van het Europees Parlement en de Raad inzake het duurzaam gebruik van gewasbeschermingsmiddelen en tot wijziging van Verordening (EU) 2021/2115 over de volgende punten: a) de gekwantificeerde effecten van het voorstel van de Commissie op de voedselproductie in de Unie, met name door het effect op de landbouwopbrengsten voor de belangrijkste soorten relevante gewassen en plantaardige producten afzonderlijk te kwantificeren, en daarbij rekening te houden, in de context van het bepalen van de nationale reductiedoelstellingen, met de specifieke omstandigheden in de lidstaten, met inbegrip van uiteenlopende klimaatregio’s; b) de analyse van de gevolgen van het voorstel van de Commissie voor de beschikbaarheid van levensmiddelen en diervoeders in de Unie, beoordeeld op basis van de belangrijkste soorten basislevensmiddelen en -diervoeders, de mogelijkheid van een grotere afhankelijkheid van ingevoerde levensmiddelen en diervoeders voor de belangrijkste soorten gewassen, en de gevolgen voor de uitvoer van levensmiddelen en diervoeders uit de Unie; c) de mogelijke gevolgen in verband met de punt a) bedoelde effecten voor de levensmiddelen- en diervoederprijzen in het algemeen en in het bijzonder voor basislevensmiddelen; d) de gekwantificeerde effecten van de toegenomen administratieve lasten op het concurrentievermogen en de winstgevendheid van kleine en middelgrote landbouwbedrijven; e) de beschikbaarheid van alternatieven voor gewasbeschermingsmiddelen en het potentiële verhoogde risico op introductie en verspreiding van schadelijke organismen in de Unie als gevolg van de beperkte beschikbaarheid van alternatieve middelen om dat risico te beperken; f) de gekwantificeerde effecten van het verbod op het gebruik van gewasbeschermingsmiddelen in de “gevoelige gebieden” als bedoeld in artikel 3, punt 16, van het voorstel, met name in gebieden die door het grote publiek worden gebruikt en in menselijke nederzettingen; g) de gekwantificeerde effecten van de voorgestelde beperking van het gebruik van gewasbeschermingsmiddelen op opstanden en de van bossen afhankelijke biodiversiteit. 2.   De Raad verzoekt de Commissie alle vervolgmaatregelen voor te stellen die in het licht van de resultaten van de studie gerechtvaardigd zijn. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 19 december 2022. Voor de Raad De voorzitter J. SÍKELA ( 1 ) PB L 123 van 12.5.2016, blz. 1 . ( 2 ) Verordening (EU) 2021/2115 van het Europees Parlement en de Raad van 2 december 2021 tot vaststelling van voorschriften inzake steun voor de strategische plannen die de lidstaten in het kader van het gemeenschappelijk landbouwbeleid opstellen (strategische GLB-plannen) en die uit het Europees Landbouwgarantiefonds (ELGF) en het Europees Landbouwfonds voor plattelandsontwikkeling (Elfpo) worden gefinancierd, en tot intrekking van Verordeningen (EU) nr. 1305/2013 en (EU) nr. 1307/2013 ( PB L 435 van 6.12.2021, blz. 1 ).",
  "source": "EUR LEX"
}