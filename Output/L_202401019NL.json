{
  "url": "http://www.w3.org/1999/xhtml\"><!--",
  "content": "L_202401019NL.000101.fmx.xml Publicatieblad van de Europese Unie NL L-serie 2024/1019 5.4.2024 BESLUIT (GBVB) 2024/1019 VAN DE RAAD van 4 april 2024 tot wijziging van Besluit 2011/235/GBVB betreffende beperkende maatregelen tegen bepaalde personen en entiteiten vanwege de situatie in Iran DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 12 april 2011 Besluit 2011/235/GBVB ( 1 ) vastgesteld. (2) Op basis van een evaluatie van Besluit 2011/235/GBVB is de Raad tot de slotsom gekomen dat de daarin vastgestelde beperkende maatregelen moeten worden verlengd tot en met 13 april 2025. (3) De Raad is tot de conclusie gekomen dat de vermelding betreffende één entiteit in de bijlage bij Besluit 2011/235/GBVB moet worden geschrapt, en dat de vermeldingen voor 17 personen moeten worden geactualiseerd. (4) Besluit 2011/235/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit 2011/235/GBVB wordt als volgt gewijzigd: 1) In artikel 6 wordt lid 2 vervangen door: “2.   Dit besluit is van toepassing tot en met 13 april 2025. Het wordt voortdurend geëvalueerd. Het kan worden verlengd of zo nodig worden gewijzigd, indien de Raad van oordeel is dat de doelstellingen ervan niet zijn verwezenlijkt.” . 2) De bijlage wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 4 april 2024. Voor de Raad De voorzitter H. LAHBIB ( 1 ) Besluit 2011/235/GBVB van de Raad van 12 april 2011 betreffende beperkende maatregelen tegen bepaalde personen en entiteiten vanwege de situatie in Iran ( PB L 100 van 14.4.2011, blz. 51 ). BIJLAGE De bijlage bij Besluit 2011/235/GBVB (“Lijst van personen en entiteiten, bedoeld in de artikelen 1 en 2”) wordt als volgt gewijzigd: 1) In de lijst onder “Entiteiten”, wordt vermelding 11 (betreffende Arvan Cloud (alias Abr Arvan; Noyan Abr Arvan Co.; Arwan Company; ArvanCloud)) geschrapt. 2) In de lijst onder “Personen”, worden de vermeldingen voor de volgende 17 personen vervangen door: Personen Naam Informatie ter identificatie Motivering Datum van plaatsing op lijst “4. FAZLI Ali علی فضلی Geslacht: man Nationaliteit: Iraanse Rang: brigadegeneraal Functie: bevelhebber van de Universiteit van Imam Hossein (ook bekend als Imam Hussein University) Sinds mei 2017 bevelhebber van de Universiteit van Imam Hossein in opdracht van de opperbevelhebber van de Islamitische Revolutionaire Garde (IRG). Voormalig hoofd van het Imam Hossein Cadet College (2018-juni 2020). Voormalig plaatsvervangend bevelhebber van de Basij (2009-2018). Voormalig hoofd van het Seyyed al-Shohadakorps van de IRG, provincie Teheran (tot februari 2010). Het Seyyed al-Shohadakorps is belast met de veiligheid in de provincie Teheran en speelde een hoofdrol bij de brute repressie van demonstranten in 2009. 12.4.2011 8. MOTLAGH Bahram Hosseini بهرام حسینی مطلق Geslacht: man Nationaliteit: Iraanse Rang: brigadegeneraal Functie: Lid onderwijzend personeel van de Universiteit van Imam Hossein (Guardians of the Revolution) (ook bekend als Imam Hussein University) en hoofd van de afdeling planning en operaties van de generale staf van de strijdkrachten Lid onderwijzend personeel van de Universiteit van Imam Hossein (Guardians of the Revolution) en hoofd van de afdeling planning en operaties van de generale staf van de strijdkrachten Voormalig hoofd van de militaire academie ( Army Command and General Staff College — DAFOOS). Voormalig hoofd van het Seyyed al-Shohadakorps van de Islamitische Revolutionaire Garde, provincie Teheran. Het Seyyed al-Shohadakorps speelde een hoofdrol bij het organiseren van de repressie van de protesten in 2009. 12.4.2011 10. RADAN Ahmad-Reza احمدرضا رادان Geboorteplaats: Isfahan, Iran Geboortedatum: 1963 Geslacht: man Nationaliteit: Iraanse Functie: hoofd van de Iraanse rechtshandhavingsdiensten Sinds januari 2023 hoofd van de Iraanse rechtshandhavingsdiensten, ook wel de Iraanse nationale politie genoemd. Voormalig hoofd van het Centrum voor strategische studies van de rechtshandhavingsdiensten, een aan de rechtshandhavingsdiensten verbonden orgaan. Plaatsvervangend hoofd van de rechtshandhavingsdiensten van 2008 tot juni 2014. In die functie, was Radan verantwoordelijk voor mishandeling, moord en willekeurige aanhoudingen en detenties van demonstranten door de politie. Als voormalig bevelhebber van de Islamitische Revolutionaire Garde was hij belast met de opleiding van Iraakse “anti-terreurkrachten”. 12.4.2011 13. TAEB Hossein حسین طائب Geboorteplaats: Teheran, Iran Geboortedatum: 1963 Geslacht: man Nationaliteit: Iraanse Functie: adviseur van de opperbevelhebber van de Islamitische Revolutionaire Garde (IRG) Sinds 2022 adviseur van de opperbevelhebber van de Islamitische Revolutionaire Garde (IRG), Hossein Salami. Voormalig hoofd van de inlichtingenorganisatie van de IRG (oktober 2009 tot juni 2022). Hij kreeg in mei 2019 meer verantwoordelijkheden na de samenvoeging van het Office of the Deputy of Strategic Intelligence van de IRG en haar inlichtingenorganisatie. Bevelhebber van de Basij tot oktober 2009. Troepen onder zijn bevel namen deel aan afranselingen, moorden, detenties en folteringen op grote schaal van vreedzame demonstranten. 12.4.2011 45. JOKAR Mohammad Saleh محمد صالح جوکار Geboorteplaats: Yazd, Iran Geboortedatum: 1957 Geslacht: man Nationaliteit: Iraanse Functie: Parlementslid voor de provincie Yazd en voorzitter van de Commissie binnenlandse zaken en de parlementaire raden Parlementslid voor de provincie Yazd en voorzitter van de Commissie binnenlandse zaken en de parlementaire raden. Generaal van de Islamitische Revolutionaire Garde (IRG) en voormalig afgevaardigde voor parlementaire aangelegenheden van de IRG. Van 2011 tot 2016 parlementslid voor de provincie Yazd en lid van het parlementair comité voor Nationaal Veiligheids- en Buitenlandbeleid. Voormalig bevelhebber van de Basij-studentenmilitie. In die functie was hij actief betrokken bij het onderdrukken van betogingen en de indoctrinatie van kinderen en jongeren teneinde de onderdrukking van vrije meningsuiting en dissidentie voort te zetten. Als een lid van het parlementair comité voor Nationaal Veiligheids- en Buitenlandbeleid steunde hij openlijk de onderdrukking van het verzet tegen de regering en haar repressieve beleid. Na de dood van Mahsa Amini in 2022 speelde hij een centrale rol bij het voorstellen van wijzigingen in de wet op de parlementsverkiezingen, bedoeld om hardliners meer macht te geven bij parlementsverkiezingen en de eisen van protesten de kop in te drukken. 10.10.2011 51. SALARKIA Mahmoud محمود سالار کیا Geslacht: man Nationaliteit: Iraanse Mahmoud Salarkia werkt momenteel als advocaat en blijft de individuele rechten van de Iraanse burgers onderdrukken ter verdediging van het repressieve beleid van het regime. Hij staat op de lijst van advocaten die bevoegd zijn op grond van artikel 48 van het Iraanse wetboek van strafvordering, op basis waarvan de verdachten van bepaalde politieke en veiligheidsmisdrijven geen advocaat mogen kiezen tijdens de ondervragings- en de onderzoeksfase door het openbaar ministerie. Voormalig hoofd van de Commissie brandstof en vervoer van de stad Teheran. Plaatsvervangend procureur-generaal van Teheran, bevoegd voor gevangeniszaken, tijdens het hardhandige politieoptreden van 2009. In die positie was hij rechtstreeks verantwoordelijk voor veel arrestatiebevelen tegen onschuldige, vreedzame betogers en activisten. Uit talrijke rapporten van mensenrechtenverdedigers blijkt dat nagenoeg alle mensen die werden aangehouden, op bevel van Salarkia voor wisselende perioden werden afgesloten van de buitenwereld, zonder contact met hun advocaat of familie, zonder aanklacht, vaak in omstandigheden die neerkomen op gedwongen verdwijning. Vaak werden de families van de gearresteerden niet op de hoogte gebracht van hun aanhouding. 10.10.2011 83. JAFARI Asadollah اسدالله جعفری Geslacht: man Nationaliteit: Iraanse Functie: Hoofd van de gerechtelijke administratie in Isfahan en hoofd van het hoofdkwartier van de Verzetseconomie Hoofd van de gerechtelijke administratie van Isfahan en hoofd van het hoofdkwartier van de Verzetseconomie. Voormalig procureur-generaal in Isfahan. In die functie gaf hij opdracht tot gewelddadig optreden tegen demonstranten die in november 2021 op straat kwamen om te protesteren tegen watertekorten. Volgens sommige berichten heeft Asadollah Jafari aangekondigd dat er een speciaal bureau zal worden opgericht om een onderzoek in te stellen tegen de gearresteerde demonstranten en hij beval de veroordeling van enkele demonstranten die betrokken waren bij de protesten van 2022. Van 2017 tot en met 2021 bekleedde hij de functie van procureur-generaal in de provincie Noord-Khorasan. Als voormalig aanklager van de provincie Mazandaran (2006-2017) vorderde Jafari de doodstraf in door hem gevoerde rechtszaken, wat heeft geleid tot veel executies, ook in het openbaar, en in omstandigheden waar het opleggen van de doodstraf strijdig is met de internationale mensenrechten, onder meer doordat zij een onevenredige en buitensporige straf vormt. Jafari was ook verantwoordelijk voor onrechtmatige arrestaties en schendingen van de rechten van Baha’i-gedetineerden, vanaf de arrestatie tot de eenzame opsluiting in het detentiecentrum van de inlichtingendiensten. 12.3.2013 86. MUSAVI-TABAR Seyyed Reza سیدرضا موسوی تبار Geboorteplaats: Jahrom, Iran Geboortedatum: 1964 Geslacht: man Nationaliteit: Iraanse Functie: vertegenwoordiger van de met tuchtprocedures van rechters belaste aanklager in Shiraz Seyyed Reza Musavi-Tabar is sinds 2014 vertegenwoordiger van de met tuchtprocedures van rechters belaste aanklager in Shiraz. Voormalig hoofd van het revolutionair OM van Shiraz. Verantwoordelijk voor illegale arrestaties en mishandeling van politieke activisten, journalisten, mensenrechtenverdedigers, Baha’i’s en gewetensgevangenen, die werden lastiggevallen, gemarteld, ondervraagd, geen toegang kregen tot een advocaat en geen behoorlijke rechtsgang kregen. Musavi-Tabar heeft rechterlijke bevelen ondertekend in het beruchte detentiecentrum nr. 100 (een gevangenis voor mannen), waaronder een bevel tot eenzame opsluiting van de vrouwelijke Baha’i-gevangene Raha Sabet voor een duur van drie jaar. 12.3.2013 93. ZIAEI Gholamreza غلامرضا ضیایی Geslacht: man Nationaliteit: Iraanse Functie: voormalig directeur van de Evingevangenis; voormalig directeur van andere detentiecentra Tussen juli 2019 en juni 2020 was Gholamreza Ziaei directeur van de Evingevangenis in Teheran. Tijdens zijn bewind, verslechterden de reeds barre omstandigheden voor gedetineerden, onder meer voor Narguess Mohammadi. Vrouwelijke gevangenen werd telefonisch contact met hun kinderen ontzegd. Politieke gevangenen mochten geen wekelijks bezoek van familieleden ontvangen; dit werd slechts om de twee maanden toegestaan. Tijdens de protesten van 2009 was Ziaei verantwoordelijk voor het detentiecentrum van Kahrizak, waar ten minste vijf gedetineerden, die waren gearresteerd in verband met de massaprotesten in Teheran in 2009, zijn gestorven na te zijn gemarteld. Van 2017 tot 2019 was Ziaei, voordat hij verantwoordelijk werd voor de Evingevangenis, directeur van de Rajaee Shahrgevangenis in Karaj, ten westen van Teheran, waar politieke gevangenen reeds vaker hebben geprotesteerd tegen misbruik en onmenselijke leefomstandigheden. 12.4.2021 94. SHAHVARPOUR Hassan حسن شاهوارپور Geboorteplaats: Safi Abad, ten zuiden van Dezful, Khuzestan, Iran Geslacht: man Nationaliteit: Iraanse Paspoortnummer: 2001624001 (nationaal identiteitsbewijs) Functie: Islamitische Revolutionaire Garde (IRG), bevelhebber van de provincie Khuzestan (Vali Asr Corps) Rang: brigadegeneraal Brigadegeneraal Hassan Shahvarpour is sinds 2009 bevelhebber van de Islamitische Revolutionaire Garde (IRG) in de provincie Khuzestan (Vali Asr Corps). In 2023 kreeg Vali Asr Corps een certificaat van de opperbevelhebber van de IRG voor het meest succesvolle korps dat cyberspace beheert. Hassan Shahvarpour is verantwoordelijk voor de strijdkrachten die tijdens de protesten van november 2019 in de stad Mahshahr machinegeweren hebben ingezet tegen demonstranten en andere burgers. Onder zijn bevel werden 148 vluchtende demonstranten die zich in de nabijgelegen moerassen verborgen hielden, gedood door het vuur van de machinegeweren vanaf de pantservoertuigen van de IRG die hen omsingeld hadden. 12.4.2021 117. KOCHZAEI Ebrahim (alias: KOCHZAI Ebrahim, KOUCHAKZAEI Ebrahim) ابراهیم کوچزایی Nationaliteit: Iraanse Geslacht: man Rang: kolonel Functie: voormalig hoofd van de Iraanse rechtshandhavingsdiensten in de stad Chabahar in de provincie Sistan en Beloetsjistan Kolonel Ebrahim Kochzaei was hoofd van de Iraanse rechtshandhavingsdiensten in de stad Chabahar in de provincie Sistan en Beloetsjistan tot 3 december 2022. Tijdens de protesten in het najaar van 2022 hebben de veiligheidstroepen in de provincie Sistan en Beloetsjistan, en ook in Chabahar, bruut geweld gebruikt tegen vreedzame demonstranten, onder wie kinderen. Kochzaei wordt ook genoemd als dader van de verkrachting in september 2022 van een 15-jarig meisje, dat in Chabahar in politiehechtenis werd gehouden. Ebrahim Kochzaei is derhalve verantwoordelijk voor ernstige schendingen van de mensenrechten in Iran. 14.11.2022 118. TAHERI Ahmad احمد طاهرى Nationaliteit: Iraanse Geslacht: man Rang: brigadegeneraal Functie: adviseur van het hoofd van de Iraanse rechtshandhavingsdiensten; voormalig hoofd van de Iraanse rechtshandhavingsdiensten in de provincie Sistan en Beloetsjistan Brigadegeneraal Ahmed Taheri is sinds de herfst van 2023 adviseur van het hoofd van de rechtshandhavingsdiensten (brigadegeneraal Radan op de sanctielijst van de EU). Tijdens de protesten van 2022/2023 was hij hoofd van de Iraanse rechtshandhavingsdiensten in de provincie Sistan en Beloetsjistan. Tijdens de protesten in het najaar van 2022 gebruikten de veiligheidstroepen in de provincie Sistan en Beloetsjistan bruut geweld tegen vreedzame demonstranten, onder wie kinderen. Als hoofd van de Iraanse rechtshandhavingsdiensten in de provincie Sistan en Beloetsjistan is Ahmed Taheri derhalve verantwoordelijk voor ernstige schendingen van de mensenrechten in Iran. 14.11.2022 144. SOURI Majid مجید سورى Nationaliteit: Iraanse Geslacht: man Rang: tweede brigadegeneraal Functie: hoofd van de organisatie voor de Rahian-e Noor en toerisme; voormalig plaatsvervangend bevelhebber van de Islamitische Revolutionaire Garde (IRG) in de provincie Lorestan Majid Souri is een tweede brigadegeneraal van de Islamitische Revolutionaire Garde (IRG). Hij was de plaatsvervangend bevelhebber van de IRG in de provincie Lorestan. Sinds december 2022 is hij hoofd van de organisatie voor de Rahian-e Noor en toerisme, die gelieerd is aan de IRG en de Basij. Hij is verantwoordelijk voor de gewelddadige onderdrukking van protesten door de veiligheidsdiensten in 2022, met name in de stad Khorramabad, waar mensen bijeenkwamen om te rouwen na de dood van Nika Shakrami, een Iraanse tiener die kort na de dood van Mahsa Amini vermist raakte. Hij is derhalve verantwoordelijk voor ernstige schendingen van de mensenrechten in Iran. 12.12.2022 145. KARIMI Mohsen محصن کریمی Nationaliteit: Iraanse Geslacht: man Rang: brigadegeneraal Functie: bevelhebber van de Islamitische Revolutionaire Garde (IRG) in de provincie Markazi Brigadegeneraal Mohsen Karimi is bevelhebber van de Islamitische Revolutionaire Garde (IRG) in de provincie Markazi. Het Ruhollah-korps is een militaire eenheid van de IRG met hoofdkwartier in Arak en is verantwoordelijk voor het bevel over en het toezicht op alle eenheden van de IRG en de Basij in de provincie Markazi. Hij is verantwoordelijk voor de gewelddadige onderdrukking van protesten door de veiligheidsdiensten in 2022, die hebben geleid tot de dood van de 19-jarige Mehrshad Shahidi in een detentiecentrum van de IRG in Arak. Hij is derhalve verantwoordelijk voor ernstige schendingen van de mensenrechten in Iran. 12.12.2022 146. HEYDARNIA Alireza علیرضا حیدرنیا Nationaliteit: Iraanse Geslacht: man Rang: brigadegeneraal Functie: bevelhebber van de Islamitische Revolutionaire Garde (IRG) in de provincie Alborz Brigadegeneraal Alireza Heydarnia is bevelhebber van de Islamitische Revolutionaire Garde (IRG) in de provincie Alborz, ook bekend als het Imam Hassan Mojtaba-korps. De IRG is verantwoordelijk voor de gewelddadige repressie jegens demonstranten, met name in de stad Karaj (Alborz) in 2022. In die stad traden de veiligheidsdiensten hardhandig op tegen demonstranten die hulde brachten aan de slachtoffers van de protesten op de 40e dag na hun dood. Op 17 oktober 2022 hebben veiligheidstroepen in Karaj het 20-jarige meisje Armita Abbasi uit een ziekenhuis ontvoerd en meermaals verkracht. Alireza Heydarnia is derhalve verantwoordelijk voor ernstige schendingen van de mensenrechten in Iran. 12.12.2022 156. SAJJADI Seyed Hamid Hazaveh سید حمید هزاوه سجادى Geboortedatum: 21.3.1969 Geboorteplaats: Iran Nationaliteit: Iraanse Geslacht: man Functie: lid van de Hoge Raad voor de Sport; voormalig minister van Sport en Jeugd van Iran Hamid Sajjadi is sinds 22 augustus 2023 lid van de Hoge Raad voor de Sport. Tussen 15 augustus 2021 en augustus 2023 was hij minister van Sport en Jeugd van Iran. Hij is verantwoordelijk voor de druk die op de Iraanse atleten wordt uitgeoefend om te zwijgen en zich niet internationaal uit te laten over de repressie in Iran. Hij was persoonlijk betrokken bij de zaak-Elnaz Rekabi, een Iraanse die zonder hoofddoek had deelgenomen aan het Aziatische kampioenschap klimmen in Seoul in de herfst van 2022. Na haar wedstrijd werd Rekabi naar de Iraanse ambassade in Seoul gelokt, waar op bevel van de Iraanse autoriteiten haar paspoort en haar gsm in beslag werden genomen. Na haar (waarschijnlijk gedwongen) aankomst in Teheran werd ze ondervraagd door twee Iraanse politieke en sportinstellingen en had ze een ontmoeting met Sajjadi. Tijdens die ontmoeting werd ze gedwongen een verklaring af te leggen om haar excuses aan te bieden omdat ze zonder hidjab aan haar wedstrijd had deelgenomen, en werd er gedreigd met inbeslagname van gronden van haar familie. In december 2022 werd duidelijk dat het ouderlijk huis van Elnaz Rekabi in Zanjan was verwoest. Hamid Sajjadi is derhalve verantwoordelijk voor ernstige mensenrechtenschendingen in Iran. 23.1.2023 224. NIKVARZ Mohsen محسن نیک ورز Geboorteplaats: Iran Geslacht: man Nationaliteit: Iraanse Functie: officier van justitie van Sirjan Als officier van justitie van Sirjan was Mohsen Nikvarz verantwoordelijk voor verscheidene willekeurige aanhoudingen van advocaten en doodvonnissen in Sirjan tijdens de protesten van 2019. In 2023 werd hij bevorderd tot hoofd van het Centrum voor bescherming en inlichtingen van de rechterlijke macht van de provincie Kerman. In de context van de protesten die uitbraken in september 2022 was Nikvarz tevens betrokken bij de zaak Maryam Arvin, waarbij hij haar vervolgde voor haar werkzaamheden als advocaat van demonstranten. Na haar aanhouding, waarvoor Nikvarz persoonlijke verantwoordelijkheid draagt, werd Maryam Arvin in de gevangenis wreed gefolterd. Mohsen Nikvarz is derhalve verantwoordelijk voor ernstige mensenrechtenschendingen in Iran. 22.5.2023” ELI: http://data.europa.eu/eli/dec/2024/1019/oj ISSN 1977-0758 (electronic edition)",
  "source": "EUR LEX"
}