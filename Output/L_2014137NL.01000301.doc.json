{
  "url": "http://www.w3.org/1999/xhtml\">",
  "content": "L_2014137NL.01000301.xml 12.5.2014 NL Publicatieblad van de Europese Unie L 137/3 UITVOERINGSVERORDENING (EU) Nr. 477/2014 VAN DE RAAD van 12 mei 2014 tot uitvoering van Verordening (EU) nr. 269/2014 betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 269/2014 van de Raad van 17 maart 2014 betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen ( 1 ) , en met name artikel 14, lid 1, Overwegende hetgeen volgt: (1) Op 17 maart 2014 heeft de Raad Verordening (EU) nr. 269/2014 vastgesteld. (2) Gezien de ernst van de situatie, is de Raad van oordeel dat bijkomende personen en entiteiten moeten worden toegevoegd aan de in bijlage I bij Verordening (EU) nr. 296/2014 opgenomen lijst van natuurlijke personen en rechtspersonen, entiteiten en lichamen die onderworpen zijn aan beperkende maatregelen. (3) Bijlage I bij Verordening (EU) nr. 296/2014 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 De in de bijlage bij deze verordening genoemde personen en entiteiten worden toegevoegd aan de lijst in bijlage I bij Verordening (EU) nr. 296/2014. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 mei 2014. Voor de Raad De voorzitter C. ASHTON ( 1 ) PB L 78 van 17.3.2014, blz. 6 . BIJLAGE Lijst van personen en entiteiten als bedoeld in artikel 1 Naam Identificatie-gegevens Motivering Datum van plaatsing op de lijst 1. Vyacheslav Viktorovich VOLODIN Geboren op 4 februari 1964 in Alekseevka, regio Saratov. Eerste vicechef-staf van de presidentiële kanselarij van Rusland. Belast met het toezicht op de politieke integratie van de geannexeerde Oekraïense regio Krim in de Russische Federatie. 12.5.2014 2. Vladimir SHAMANOV Geboren op 15.2.1954 in Barnaul. Commandant van de Russische luchtlandingstroepen, kolonel-generaal. Is vanuit deze leidinggevende positie verantwoordelijk voor de inzet van Russische luchtlandingstroepen op de Krim. 12.5.2014 3. Vladimir Nikolaevich PLIGIN Geboren op 19.5.1960 in Ignatovo, district Vologodsk, USSR. Voorzitter van de Commissie grondwettelijk recht van de Doema. Verantwoordelijk voor het faciliteren van de vaststelling van wetgeving betreffende de annexatie van de Krim en Sebastopol bij de Russische Federatie. 12.5.2014 4. Petr Grigorievich JAROSH Dienstdoend hoofd van het bureau voor de Krim van de federale migratiedienst. Verantwoordelijk voor de systematische en versnelde afgifte van Russische paspoorten voor ingezetenen van de Krim. 12.5.2014 5. Oleg Grigorievich KOZYURA Geboren op 19.12.1962 in Zaporozhye Dienstdoend hoofd van het bureau voor Sebastopol van de federale migratiedienst. Verantwoordelijk voor de systematische en versnelde afgifte van Russische paspoorten voor ingezetenen van de Krim. 12.5.2014 6. Viacheslav PONOMARIOV Heeft zichzelf uitgeroepen tot burgemeester van Slaviansk. Ponomarev heeft Vladimir Poetin opgeroepen Russische strijdkrachten te sturen ter bescherming van de stad en heeft hem later verzocht wapens te leveren. Medestanders van Ponomarev zijn betrokken bij kidnappingen (zij hebben de Oekraïense journaliste Irma Krat en Simon Ostrovsky, een reporter van Vice News, gevangen genomen; beiden werden later weer vrijgelaten. Zij hebben militaire waarnemers van de OVSE (houders van het Weens Document) gevangen gehouden). 12.5.2014 7. Igor Mykolaiovych BEZLER Geboren in 1965 Een van de leiders van de militie die zichzelf in Horlivka heeft uitgeroepen. Heeft de controle overgenomen over het gebouw waar het bureau van de Oekraïnse veiligheidsdienst in de regio Donetsk is gevestigd, en heeft nadien het districtsbureau van het ministerie van Binnenlandse Zaken in de stad Horlivka bezet. Heeft banden met Ihor Strielkov, onder wiens bevel hij (volgens informatie van de SBU) betrokken was bij de moord op Volodymyr Rybak, gemeenteraadslid in de stad Horlivka. 12.5.2014 8. Igor KAKIDZYANOV Een van de aanvoerders van de strijdkrachten van de zelf-uitgeroepen „Volksrepubliek Donetsk”. Volgens Pushylin, een van de leiders van de „Volksrepubliek Donetsk”, stellen de strijdkrachten zich ten doel „de bevolking van de Volksrepubliek Donetsk en de territoriale integriteit van de republiek te beschermen”. 12.5.2014 9. Oleg TSARIOV Lid van de Raad van de Russische Federatie. Heeft openlijk opgeroepen tot de oprichting van de Federale Republiek Novorossia, bestaande uit regio's in het zuidoosten van Oekraïne. 12.5.2014 10. Roman LYAGIN Hoofd van de centrale kiescommissie van de „Volksrepubliek Donetsk”. Heeft actief meegewerkt aan de organisatie van het referendum van 11 mei over het zelfbeschikkingsrecht van de „Volksrepubliek Donetsk”. 12.5.2014 11. Aleksandr MALYKHIN Hoofd van de centrale kiescommissie van de „Volksrepubliek Lugansk” . Heeft actief meegewerkt aan de organisatie van het referendum van 11 mei over het zelfbeschikkingsrecht van de „Volksrepubliek Lugansk”. 12.5.2014 12. Natalia Vladimirovna POKLONSKAYA Geboren op 18.3.1980 in Eupatoria. Procureur van de Krim. Werkt actief mee aan de annexatie van de Krim door Rusland. 12.5.2014 13. Igor Sergeievich SHEVCHENKO Dienstdoend procureur van Sebastopol. Werkt actief mee aan de annexatie van Sebastopol door Rusland. 12.5.2014 Entiteiten: Naam Identificatie-gegevens Motivering Datum van plaatsing op de lijst 1. PJSC CHERNOMORNEFTEGAZ Op 17 maart 2014 heeft het „Parlement van de Krim” een resolutie aangenomen waarin de overname van de activa van de onderneming Chernomorneftegaz namens de „Republiek Krim” wordt afgekondigd. De onderneming is zodoende feitelijk in beslag genomen door de „autoriteiten” van de Krim. 12.5.2014 2. FEODOSIA Op 17 maart 2014 heeft het „Parlement van de Krim” een resolutie aangenomen waarin de overname van de activa van de onderneming Feodosia namens de „Republiek Krim” wordt afgekondigd. De onderneming is zodoende feitelijk in beslag genomen door de „autoriteiten” van de Krim. 12.5.2014",
  "source": "EUR LEX"
}