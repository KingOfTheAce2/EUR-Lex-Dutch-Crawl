{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0809:NL:HTML\">",
  "content": "EUR-Lex - 32000D0809 - NL Avis juridique important | 32000D0809 2000/809/EG: Beschikking van de Raad van 19 december 2000 betreffende de toekenning door de regering van de Italiaanse Republiek van buitengewone nationale steun voor de distillatie van bepaalde producten van de wijnsector Publicatieblad Nr. L 328 van 23/12/2000 blz. 0051 - 0051 Beschikking van de Raad van 19 december 2000 betreffende de toekenning door de regering van de Italiaanse Republiek van buitengewone nationale steun voor de distillatie van bepaalde producten van de wijnsector (2000/809/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 88, lid 2, derde alinea, Gezien het verzoek dat op 6 december 2000 door de regering van de Italiaanse Republiek is ingediend, Overwegende hetgeen volgt: (1) Artikel 30 van Verordening (EG) nr. 1493/1999 van de Raad van 17 mei 1999 houdende een gemeenschappelijke ordening van de wijnmarkt(1) biedt de mogelijkheid een crisisdistillatiemaatregel te treffen indien er zich als gevolg van ernstige overschotten en/of kwaliteitsproblemen een uitzonderlijk geval van marktverstoring voordoet. (2) Een verstoring van het evenwicht op de wijnmarkt als gevolg van buitensporig grote wijnvoorraden heeft de Italiaanse regering ertoe gebracht om uit hoofde van artikel 30 van bovengenoemde verordening een verzoek in te dienen voor het treffen van een crisisdistillatiemaatregel voor 120000 hl wijn die is verkregen door vergisting van producten die geschikt zijn voor de productie van Asti en Moscato d'Asti; het Comit√© van beheer voor wijn heeft op 28 november 2000 een gunstig advies uitgebracht. (3) De openstelling van deze crisisdistillatie gaat gepaard met de betaling van communautaire steun ten belope van 1,914 EUR per % vol/hl (3706,02 lire), hetgeen door de Italiaanse regering volstrekt ontoereikend wordt geacht om inkomstenverlies voor de producenten te voorkomen, gezien het lage prijsniveau, en om toename van de marktverstoring te voorkomen, gezien de zeer hoge kostprijs die onder meer voortvloeit uit de noodzakelijkerwijs gekoelde opslag van de voorraden en uit de kosten van de maatregelen voor de herstructurering van de productie. (4) Om aan deze moeilijkheden het hoofd te bieden verzoekt de Italiaanse regering om toestemming om een bijkomende en buitengewone steun te verlenen ten belope van 12,390 EUR per % vol/hl (23990,38 lire), voor de totale hoeveelheid wijn die onder de crisisdistillatie valt; het totaalbedrag van de uitgaven wordt geraamd op ongeveer 15,5 miljoen EUR (ongeveer 30 miljard lire). (5) De betreffende steun, die een beperkte hoeveelheid betreft van kwaliteitsproducten als Asti en Moscato d'Asti, wordt gerechtvaardigd door de huidige crisissituatie op de wijnmarkt die nog kan verslechteren indien er geen interventie op toereikend niveau plaatsvindt. (6) Er is derhalve sprake van buitengewone omstandigheden op grond waarvan die steun, bij wijze van afwijking en voorzover strikt noodzakelijk om de geconstateerde evenwichtsverstoring op te heffen, als verenigbaar met de gemeenschappelijke markt kan worden beschouwd onder de in deze beschikking genoemde voorwaarden, HEEFT DE VOLGENDE BESCHIKKING VASTGESTELD: Artikel 1 Bijkomende en buitengewone steun van de Italiaanse regering voor de distillatie van 120000 hl wijn die is verkregen door vergisting van producten die geschikt zijn voor de productie van Asti en Moscato d'Asti, voor een bedrag van 12,390 EUR per % vol/hl (23990,38 lire) wordt als verenigbaar met de gemeenschappelijke markt beschouwd. Artikel 2 Deze beschikking is gericht tot de Italiaanse Republiek. Gedaan te Brussel, 19 december 2000. Voor de Raad De voorzitter J. Glavany (1) PB L 179 van 14.7.1999, blz. 1. Verordening gewijzigd bij Verordening (EG) nr. 1622/2000 van de Commissie (PB L 194 van 31.7.2000, blz. 1).",
  "source": "EUR LEX"
}