{
  "url": "http://www.w3.org/1999/xhtml\"><!--",
  "content": "L_2018231NL.01002001.xml 14.9.2018 NL Publicatieblad van de Europese Unie L 231/20 UITVOERINGSVERORDENING (EU) 2018/1236 VAN DE COMMISSIE van 13 september 2018 tot beëindiging van het onderzoek naar de mogelijke ontwijking van de antidumpingmaatregelen die bij Uitvoeringsverordening (EU) 2015/82 zijn ingesteld ten aanzien van de invoer van citroenzuur van oorsprong uit de Volksrepubliek China, door de invoer van citroenzuur verzonden vanuit Cambodja, al dan niet aangegeven als van oorsprong uit Cambodja DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) („de basisverordening”), en met name artikel 13 en artikel 14, lid 5, Overwegende hetgeen volgt: 1. PROCEDUREREGELS 1.1. Vorige onderzoeken en geldende maatregelen (1) Na een antidumpingonderzoek („het oorspronkelijke onderzoek”) heeft de Raad bij Verordening (EG) nr. 1193/2008 ( 2 ) een definitief antidumpingrecht ingesteld op citroenzuur van oorsprong uit de Volksrepubliek China („VRC”). De maatregelen bestonden uit een ad-valoremrecht van 6,6 % tot 42,7 %. (2) Bij Uitvoeringsverordening (EU) 2015/82 ( 3 ) heeft de Europese Commissie („de Commissie”), naar aanleiding van een nieuw onderzoek in verband met het vervallen van de maatregelen en een gedeeltelijk tussentijds nieuw onderzoek („eerdere onderzoeken”) op grond van respectievelijk artikel 11, leden 2 en 3, van de basisverordening, de definitieve maatregelen gehandhaafd en het niveau ervan gewijzigd. De definitieve antidumpingrechten op citroenzuur van oorsprong uit de VRC bedragen momenteel 15,3 % tot 42,7 % („de geldende maatregelen”). (3) Na een antiontwijkingsonderzoek op grond van artikel 13 van de basisverordening heeft de Commissie bij Uitvoeringsverordening (EU) 2016/32 ( 4 ) het op citroenzuur van oorsprong uit de VRC ingestelde antidumpingrecht van 42,7 % uitgebreid tot citroenzuur verzonden vanuit Maleisië, al dan niet aangegeven als van oorsprong uit Maleisië. 1.2. Verzoek (4) De Europese Commissie heeft een verzoek ontvangen op grond van artikel 13, lid 3, en artikel 14, lid 5, van de basisverordening om een onderzoek in te stellen naar de mogelijke ontwijking van de antidumpingmaatregelen die zijn ingesteld ten aanzien van de invoer van citroenzuur van oorsprong uit de VRC, door invoer verzonden vanuit Cambodja, al dan niet aangegeven als van oorsprong uit Cambodja, en om deze invoer te registreren. (5) Het verzoek is op 30 oktober 2017 ingediend door de Europese bedrijfstak die citroenzuur produceert. (6) Het verzoek bevatte voldoende bewijsmateriaal inzake een verandering in de structuur van het handelsverkeer tussen de Unie, de VRC en Cambodja die kennelijk het gevolg is van praktijken, processen of werkzaamheden waarvoor, afgezien van de instelling van het recht, onvoldoende reden of economische rechtvaardiging bestaat, namelijk de overlading, al dan niet na minimale bewerking, van het betrokken product van oorsprong uit de VRC via Cambodja naar de Unie. (7) Bovendien bevatte het verzoek voldoende bewijsmateriaal waaruit blijkt dat de hierboven beschreven praktijk de corrigerende werking van de geldende antidumpingmaatregelen, gezien zowel de hoeveelheden als de prijzen, ondermijnt en dat de prijzen van het onderzochte product dumpingprijzen zijn ten aanzien van de voor het betrokken product eerder vastgestelde normale waarde. 1.3. Betrokken product en onderzocht product (8) Het product waar het bij de mogelijke ontwijking om gaat, is citroenzuur (inclusief trinatriumcitraat-dihydraat („citroenzout”)), ingedeeld onder de GN-codes ex 2918 14 00 (Taric-code 2918140090) en ex 2918 15 00 (Taric-code 2918150019), van oorsprong uit de VRC („het betrokken product”). (9) Het onderzochte product is hetzelfde als het product dat in de vorige overweging is gedefinieerd, maar wordt verzonden vanuit Cambodja, al dan niet aangegeven als van oorsprong uit Cambodja, momenteel ingedeeld onder dezelfde GN-codes als het betrokken product („het onderzochte product”). (10) Uit het onderzoek is gebleken dat uit de VRC naar de Unie uitgevoerd en vanuit Cambodja verzonden citroenzuur en citroenzout dezelfde fysieke en chemische basiseigenschappen en dezelfde toepassingen hebben en daarom moeten worden beschouwd als soortgelijke producten in de zin van artikel 1, lid 4, van de basisverordening. 1.4. Opening van het onderzoek (11) Nadat zij, na de lidstaten te hebben geïnformeerd, had vastgesteld dat er voldoende bewijsmateriaal was om op grond van artikel 13, lid 3, en artikel 14, lid 5, van de basisverordening een onderzoek te openen, heeft de Commissie besloten een onderzoek in te stellen naar de mogelijke ontwijking van de antidumpingmaatregelen die zijn ingesteld ten aanzien van de invoer van het betrokken product van oorsprong uit de VRC, en de invoer van citroenzuur verzonden vanuit Cambodja, al dan niet aangegeven als van oorsprong uit Cambodja, aan registratie te onderwerpen. (12) Het onderzoek is op 13 december 2017 geopend bij Uitvoeringsverordening (EU) 2017/2300 van de Commissie ( 5 ) („de openingsverordening”). 1.5. Onderzoektijdvak en verslagperiode (13) Het onderzoektijdvak liep van 1 januari 2014 tot en met 30 september 2017 („het onderzoektijdvak” of „OT”). Er zijn gegevens verzameld voor het onderzoektijdvak, onder meer om na te gaan of zich na de voortzetting van de maatregelen en de verhoging van de definitieve antidumpingrechten bij Uitvoeringsverordening (EU) 2015/82 inderdaad een verandering in de structuur van het handelsverkeer heeft voorgedaan en of er sprake is van praktijken, processen of werkzaamheden waarvoor, afgezien van de instelling van het recht, onvoldoende reden of economische rechtvaardiging bestaat. Voor de periode van 1 oktober 2016 tot en met 30 september 2017 („de verslagperiode” of „VP”) zijn meer gedetailleerde gegevens verzameld, teneinde te onderzoeken of de invoer de corrigerende werking van de geldende maatregelen, gezien de prijzen en/of de hoeveelheden, heeft ondermijnd en of dumping heeft plaatsgevonden. 1.6. Onderzoek (14) De Commissie heeft de autoriteiten van de VRC en Cambodja, de producenten-exporteurs en handelaren in die landen, de haar bekende betrokken importeurs in de Unie en de bedrijfstak van de Unie officieel van de opening van het onderzoek in kennis gesteld. Er werden vragenlijsten/vrijstellingsaanvragen toegezonden aan de producenten-exporteurs in Cambodja en de VRC, alsook aan de importeurs in de Unie die de Commissie bekend waren of die zich binnen de in overweging 16 van de openingsverordening vermelde termijn hadden gemeld. (15) Belanghebbenden werden in de gelegenheid gesteld om binnen de bij de openingsverordening vastgestelde termijn hun standpunt schriftelijk kenbaar te maken en te verzoeken te worden gehoord. (16) Er zijn ingevulde vragenlijsten/vrijstellingsaanvragen ontvangen van één Cambodjaanse producent-exporteur, Wang Kang Biochemical Co., Ltd. („WKB”), en vijf importeurs in de Unie. (17) Bij WKB is in maart 2018 een controle ter plaatse verricht. (18) De Commissie heeft tevens raadplegingen gehouden met diverse ministeries en andere overheidsinstellingen in Cambodja, waaronder het Ministerie van Handel, het Ministerie van Financiën, het Ministerie van Industrie en Ambachten, de douaneautoriteiten en de Raad voor Ontwikkeling van Cambodja. 2. RESULTATEN VAN HET ONDERZOEK 2.1. Algemene overwegingen (19) Overeenkomstig artikel 13, lid 1, van de basisverordening moeten om na te gaan of er sprake is van mogelijke ontwijking achtereenvolgens de volgende elementen worden onderzocht: — of zich een verandering in de structuur van het handelsverkeer tussen Cambodja, de VRC en de Unie heeft voorgedaan; — of die verandering het gevolg is van praktijken, processen of werkzaamheden waarvoor, afgezien van de instelling van de geldende antidumpingmaatregelen, onvoldoende reden of economische rechtvaardiging bestaat; — of is bewezen dat er sprake is van schade of dat de corrigerende werking van de geldende antidumpingmaatregelen, gezien de prijzen en/of de hoeveelheden van het onderzochte product, wordt ondermijnd, en — of is bewezen dat dumping plaatsvindt ten aanzien van de voor het betrokken product eerder vastgestelde normale waarden. 2.2. Verandering in de structuur van het handelsverkeer (20) De veranderingen in de structuur van het handelsverkeer tussen Cambodja, de VRC en de Unie in het OT worden geanalyseerd op basis van de in- en uitvoerstatistieken van Cambodja. (21) Tijdens het overleg met de Cambodjaanse douaneautoriteiten heeft de Commissie de databank van alle in- en uitvoertransacties onder post 2918 van het geharmoniseerd systeem (GS) in het OT ontvangen. Aan de hand van de databank konden de maand en het jaar van elke individuele transactie, de beschrijving van de Cambodjaanse douanecode tot op het niveau van acht cijfers, de gedetailleerde productbeschrijving, de naam van de exporteur/importeur, het volume en de waarde van de transactie en het land van invoer/oorsprong/bestemming worden vastgesteld. (22) Bovendien werd tijdens het overleg met het Ministerie van Handel en het Ministerie van Industrie en Ambachten van Cambodja bevestigd dat de enige medewerkende Cambodjaanse producent-exporteur, WKB, de enige bestaande exporteur en producent van het onderzochte product in Cambodja is. (23) Het betrokken product werd zowel rechtstreeks vanuit China als via Thailand en Vietnam in Cambodja ingevoerd door de enige producent-exporteur van het onderzochte product in Cambodja, WKB, en door andere, niet-exporterende Cambodjaanse ondernemingen. (24) De invoer door andere ondernemingen, die voornamelijk actief zijn in de kleding- en textielindustrie, had een relatief geringe omvang en werd intern in Cambodja verbruikt; de registers van de douane bevatten geen andere uitvoertransacties van citroenzuur of citroenzout dan de uitvoer van WKB. Derhalve kan die invoer worden uitgesloten van de analyse van de verandering in de structuur van het handelsverkeer tussen Cambodja, de VRC en de Unie. (25) WKB verscheen voor het eerst in de douanestatistieken van Cambodja als importeur van citroenzuur in het jaar 2015. De invoer van WKB is aanzienlijk vergeleken met de rest van de Cambodjaanse invoer en vertoont een stijgende trend in de periode van 2015 tot de VP. (26) In het jaar 2015 verscheen WKB tevens voor het eerst in de uitvoerstatistieken als exporteur van citroenzout naar zowel de Unie als derde landen. (27) De onderstaande tabellen bevatten gegevens over de Cambodjaanse invoer van het betrokken product van oorsprong uit China en over de uitvoer van het onderzochte product uit Cambodja naar de Unie. Er zij op gewezen dat de volumes van de uitvoer veel groter zijn dan de volumes van de invoer, wat kan worden verklaard door het productieproces van WKB, dat hieronder wordt beschreven. Tabel 1 Invoervolume (ton) uit de VRC in Cambodja 2014 2015 2016 VP WKB ( *1 ) 0 2 250 1 200 2 990 Andere ondernemingen ( *2 ) 398 497 581 533 Totale invoer 398 2 747 1 781 3 523 Bron: Cambodjaanse douaneautoriteiten. Tabel 2 Uitvoervolume (ton) uit Cambodja 2014 2015 2016 VP WKB ( *3 ) 0 872 9 174 24 221 Andere ondernemingen 0 0 0 0 Totale uitvoer ( *4 ) 0 872 9 174 24 221 Bron: Cambodjaanse douaneautoriteiten. (28) De toename van de volumes van zowel de uitvoer uit Cambodja naar de Unie als de uitvoer van de VRC naar Cambodja heeft plaatsgevonden na de voortzetting van de maatregelen en de verhoging van de definitieve antidumpingrechten bij Uitvoeringsverordening (EU) 2015/82. Dit vormt een verandering in de structuur van het handelsverkeer tussen de VRC en Cambodja enerzijds en Cambodja en de Unie anderzijds. 2.3. Vermeende ontwijkingspraktijken 2.3.1. Voldoende reden of economische rechtvaardiging afgezien van de instelling van de geldende antidumpingmaatregelen (29) Uit de bevindingen van het onderzoek blijkt dat er voldoende reden of economische rechtvaardiging is voor de aanvang van de economische activiteit en de vestiging van de productie door WKB in Cambodja. Het feit dat een Chinese investeerder in WKB hebben geïnvesteerd, doet niet af aan deze bevindingen. De voornaamste reden voor de vestiging van de productiefaciliteiten in Cambodja was immers een pakket stimuleringsmaatregelen dat aan de Chinese investeerder werd aangeboden. (30) WKB werd in 2014 opgericht (de productie is in 2015 begonnen). Vóór de oprichting van WKB was de Er-Kang-groep (moederonderneming van WKB) niet betrokken bij de productie van het betrokken product in de VRC. De Er-Kang-groep heeft ook geen productieactiviteit in Maleisië, waartoe de maatregelen onlangs zijn uitgebreid bij Verordening (EU) 2016/32. (31) De oprichting van WKB maakte deel uit van een groter investeringsproject. Op hetzelfde ogenblik werden door de Er-Kang-groep op dezelfde locatie twee andere ondernemingen (een producent van zetmeel en een producent van gespecialiseerd zetmeel) opgericht. (32) Het besluit om de productie in Cambodja te vestigen was tot op zekere hoogte ingegeven door de toegang tot grondstoffen (cassave), maar nog meer door het pakket stimuleringsmaatregelen dat door de Cambodjaanse regering werd aangeboden. Zoals bevestigd tijdens het overleg met de Raad voor Ontwikkeling van Cambodja en het Cambodjaanse Ministerie van Financiën was de gehele investering van de Er-Kang-groep een „in aanmerking komend investeringsproject”. Wanneer aan bepaalde criteria inzake waarde van de investeringen en bijdrage aan de lokale werkgelegenheid (per sector zijn drempelwaarden vastgesteld) alsmede aan uitvoerverplichtingen is voldaan, genieten in aanmerking komende investeringsprojecten bepaalde voorrechten met betrekking tot douanerechten en belastingen op ingevoerde machines en grondstoffen alsmede tot de respijtperiode voor de betaling van de vennootschapsbelasting. 2.3.2. Bewering dat er sprake is van overlading (33) Zoals aangegeven in overweging 6 ging het bij de beweerdelijke ontwijkingspraktijk in het verzoek om de overlading, al dan niet na minimale bewerking, van het betrokken product via Cambodja naar de Unie. (34) Om deze bewering te beoordelen heeft de Commissie de hoeveelheden en de soort van het in Cambodja ingevoerde betrokken product, de vraag of de productie of bepaalde stadia van de productie van het onderzochte product in Cambodja plaatsvinden, nadere gegevens over het productieproces alsmede de soorten van het naar de Unie uitgevoerde onderzochte product onderzocht. (35) Aangezien WKB, zoals uiteengezet in overweging 22, de enige exporteur van het onderzochte product is, heeft de Commissie haar onderzoek beperkt tot deze onderneming. (36) Het onderzoek heeft bevestigd dat WKB beschikt over een volledige en actieve productielijn (inclusief gistingstanks) van het onderzochte product, gevestigd in Cambodja, en dat het naderhand naar de Unie uitgevoerde product daar wordt geproduceerd. (37) WKB heeft een productieproces van citroenzout waarbij citroenzuur als een van de grondstoffen wordt gebruikt. Dit citroenzuur wordt voornamelijk ingevoerd uit de VRC, maar ook uit Thailand. Het besluit inzake het land van oorsprong wordt hierbij op het prijsniveau gebaseerd. Deze werkzaamheden zijn dus economisch rationeel en wijzen niet op opzettelijke ontwijking. Mocht het uitsluitend de bedoeling zijn om de maatregelen te ontwijken, zou WKB immers alleen invoeren uit de VRC en het product vervolgens eenvoudigweg rechtstreeks of na kleine veranderingen naar de Unie uitvoeren. (38) Bovendien moet worden benadrukt dat in het productieproces slechts een relatief kleine hoeveelheid citroenzuur wordt gebruikt vergeleken met de uiteindelijke hoeveelheid geproduceerd citroenzout. Citroenzuur wordt in een laat stadium van het productieproces toegevoegd om de pH-waarde van het eindproduct te verlagen. (39) Ten slotte wordt geen door WKB ingevoerd citroenzuur, noch van oorsprong uit China, noch van oorsprong uit Thailand, naderhand door deze onderneming verkocht of uitgevoerd. (40) De bevindingen in de overwegingen 37, 38 en 39 werden bevestigd na een controle ter plaatse van de aankopen, de voorraadbewegingen van de betrokken grondstof en de verbruiksgegevens daarvan alsmede van de voorraden en de verkoopvolumes van het eindproduct, namelijk citroenzout. (41) In het licht van deze bevindingen wordt geconcludeerd dat de bewering dat er sprake is van overlading en ontwijking van de ten aanzien van de invoer uit de VRC ingestelde maatregelen via zendingen uit Cambodja, niet kan worden bevestigd. Citroenzuur is een (uit de VRC of Thailand ingevoerde) grondstof die door WKB in beperkte hoeveelheden voor de productie van citroenzuur wordt gebruikt. (42) Na de mededeling van feiten en overwegingen heeft de bedrijfstak van de Unie opmerkingen over deze bevindingen ingediend, waarbij hij de verhouding van het bij het productieproces van citroenzout gebruikte citroenzuur alsmede de algemene behandeling van citroenzuur als bij het productieproces van citroenzout gebruikte grondstof in twijfel trok. Volgens de bedrijfstak van de Unie is citroenzuur een halffabricaat en geen grondstof, en is het het gistingsproces dat zorgt voor het ontstaan van citroenzuur, dat naderhand in citroenzout wordt omgezet. (43) In dit opzicht moet worden benadrukt dat het door WKB toegepaste productieproces verschilt van het door de bedrijfstak van de Unie toegepaste productieproces. Zoals aangegeven in de overwegingen 37, 38 en 40 werd tijdens een controle ter plaatse bij WKB nagegaan welke hoeveelheid citroenzuur wordt aangekocht en bij het productieproces wordt gebruikt, wat de oorsprong daarvan is en in welk stadium het aan het productieproces wordt toegevoegd. Zelfs indien de beweringen van de bedrijfstak van de Unie met betrekking tot het productieproces zouden worden bevestigd, zouden zij bovendien in het algemeen niet van invloed zijn op de beoordeling door de Commissie van de ontwijking van de maatregelen in het licht van de bevindingen in overweging 49. (44) Daarnaast heeft de bedrijfstak van de Unie erop gewezen dat WKB zichzelf op zijn officiële website beschreef als producent van zowel citroenzuur als citroenzout. Pas na september 2017 werd de website gewijzigd en werd citroenzuur van de lijst van producten verwijderd. (45) In dit verband is het op basis van de gedetailleerde douanestatistieken van Cambodja en van de productie-, aankoop- en verkoopgegevens van WKB duidelijk dat WKB nooit bij de productie en/of de verkoop van citroenzuur betrokken is geweest. (46) Zoals uiteengezet in de overwegingen 47, 48, 49 en 50 kunnen de door WKB uitgevoerde werkzaamheden niet worden beschouwd als een kleine verandering van het product met het oog op het vermijden van antidumpingrechten, zoals beweerd in het verzoek. Aangezien zowel citroenzuur als citroenzout onder de antidumpingmaatregelen vallen, zou deze kleine verandering bovendien geen andere praktijk vormen dan overlading, en uit het onderzoek is gebleken dat er geen sprake is van overlading door WKB. 2.3.3. Assemblage (47) Mocht in de loop van het onderzoek blijken dat er, afgezien van overlading, nog andere in artikel 13 van de basisverordening vermelde ontwijkingspraktijken via Cambodja worden toegepast, kan het onderzoek volgens overweging 12 van de openingsverordening ook tot die praktijken worden uitgebreid. De Commissie heeft derhalve onderzocht of assemblagewerkzaamheden in de zin van artikel 13, lid 2, van de basisverordening plaatsvonden in Cambodja en of dergelijke werkzaamheden ontwijking inhielden. (48) Teneinde vast te stellen of er sprake is van ontwijking van de antidumpingmaatregelen door assemblagewerkzaamheden moet de Commissie, in overeenstemming met artikel 13, lid 2, onder b), van de basisverordening, nagaan of de bij de assemblagewerkzaamheden gebruikte delen (grondstoffen) afkomstig uit de landen waarop de antidumpingmaatregelen van toepassing zijn, 60 % of meer uitmaken van de totale waarde van de delen (grondstoffen) van het geassembleerde product, en of de waarde die aan de ingevoerde delen (grondstoffen) wordt toegevoegd niet meer dan 25 % van de fabricagekosten bedraagt. (49) In het geval van WKB werd vastgesteld dat de grondstoffen van oorsprong uit het land waarop de maatregelen van toepassing zijn (namelijk de VRC), geen 60 % of meer uitmaken van de totale waarde van de bij de productie van het onderzochte product gebruikte grondstoffen. (50) Aangezien uit het onderzoek is gebleken dat niet aan het criterium van 60 % is voldaan en dat de assemblagewerkzaamheden niet kunnen worden beschouwd als ontwijking in de zin van artikel 13, lid 2, van de basisverordening, werd het niet nodig geacht het tweede criterium, namelijk toegevoegde waarde van 25 % van de fabricagekosten, te onderzoeken. 2.3.4. Conclusie inzake ontwijking (51) In het licht van de overwegingen 29 tot en met 50 wordt geconcludeerd dat er wat de activiteiten van WKB betreft, geen bewijs is gevonden van ontwijking in de zin van artikel 13, leden 1 en 2, van de basisverordening. (52) Aangezien WKB in het OT goed was voor 100 % van de uitvoer van het onderzochte product naar de Unie kon niet worden vastgesteld dat de geldende maatregelen ten aanzien van invoer van oorsprong uit de VRC worden ontweken door invoer verzonden vanuit Cambodja. 2.4. Ondermijning van de corrigerende werking van het recht en bewijs van dumping (53) Aangezien uit het onderzoek is gebleken dat de in Cambodja uitgevoerde werkzaamheden niet kunnen worden beschouwd als ontwijking in de zin van artikel 13, leden 1 en 2, van de basisverordening, werd het niet nodig geacht deze aspecten te onderzoeken. 3. BEËINDIGING VAN HET ONDERZOEK (54) Gezien de in de overwegingen 51 en 52 vermelde bevindingen moet het huidige antiontwijkingsonderzoek worden beëindigd. De bij de openingsverordening vastgestelde registratie van de invoer van het onderzochte product moet bijgevolg worden stopgezet en die verordening moet worden ingetrokken. (55) De belanghebbenden werden in kennis gesteld van de belangrijkste feiten en overwegingen op grond waarvan de Commissie voornemens was het onderzoek te beëindigen en konden hierover opmerkingen maken. Er werden geen opmerkingen ontvangen die wijziging konden brengen in de hierboven vermelde conclusies. (56) De in deze verordening vervatte maatregelen zijn in overeenstemming met het advies van het bij artikel 15, lid 1, van de basisverordening ingestelde comité, HEEFT DE VOLGENDE VERORDENING VASTGESTELD: Artikel 1 Het onderzoek dat bij Uitvoeringsverordening (EU) 2017/2300 werd geopend om vast te stellen of bij de invoer in de Unie van citroenzuur (inclusief trinatriumcitraat-dihydraat), van oorsprong uit de Volksrepubliek China, momenteel ingedeeld onder de GN-codes ex 2918 14 00 (Taric-code 2918140090) en ex 2918 15 00 (Taric-code 2918150019), verzonden vanuit Cambodja, al dan niet aangegeven als van oorsprong uit Cambodja, de bij Uitvoeringsverordening (EU) 2015/82 ingestelde maatregelen worden ontweken, wordt beëindigd. Artikel 2 De douaneautoriteiten beëindigen de bij artikel 2 van Uitvoeringsverordening (EU) 2017/2300 ingestelde registratie van de invoer. Artikel 3 Uitvoeringsverordening (EU) 2017/2300 wordt ingetrokken. Artikel 4 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 september 2018. Voor de Commissie De voorzitter Jean-Claude JUNCKER ( 1 ) PB L 176 van 30.6.2016, blz. 21 . ( 2 ) Verordening (EG) nr. 1193/2008 van de Raad van 1 december 2008 tot instelling van een definitief antidumpingrecht en tot definitieve inning van de voorlopige antidumpingrechten op de invoer van citroenzuur van oorsprong uit de Volksrepubliek China ( PB L 323 van 3.12.2008, blz. 1 ). ( 3 ) Uitvoeringsverordening (EU) 2015/82 van de Commissie van 21 januari 2015 tot instelling van een definitief antidumpingrecht op citroenzuur van oorsprong uit de Volksrepubliek China naar aanleiding van een nieuw onderzoek overeenkomstig artikel 11, lid 2, van Verordening (EG) nr. 1225/2009 van de Raad in verband met het vervallen van de maatregelen, en van gedeeltelijke tussentijdse nieuwe onderzoeken overeenkomstig artikel 11, lid 3, van Verordening (EG) nr. 1225/2009 ( PB L 15 van 22.1.2015, blz. 8 ). ( 4 ) Uitvoeringsverordening (EU) 2016/32 van de Commissie van 14 januari 2016 tot uitbreiding van het definitieve antidumpingrecht dat bij Uitvoeringsverordening (EU) 2015/82 is ingesteld op citroenzuur van oorsprong uit de Volksrepubliek China tot citroenzuur verzonden vanuit Maleisië, al dan niet aangegeven als van oorsprong uit Maleisië ( PB L 10 van 15.1.2016, blz. 3 ). ( 5 ) Uitvoeringsverordening (EU) 2017/2300 van de Commissie van 12 december 2017 tot opening van een onderzoek naar de mogelijke ontwijking van de bij Uitvoeringsverordening (EU) 2015/82 ingestelde antidumpingmaatregelen ten aanzien van de invoer van citroenzuur van oorsprong uit de Volksrepubliek China, door de invoer van citroenzuur verzonden vanuit Cambodja, al dan niet aangegeven als van oorsprong uit Cambodja, en tot onderwerping van deze invoer aan registratie ( PB L 329 van 13.12.2017, blz. 39 ). ( *1 ) Enkel citroenzuur. ( *2 ) Citroenzuur en citroenzout. ( *3 ) Enkel citroenzout. ( *4 ) De uitvoer naar de EU blijft 55 % tot 85 % van de totale uitvoer bedragen.",
  "source": "EUR LEX"
}