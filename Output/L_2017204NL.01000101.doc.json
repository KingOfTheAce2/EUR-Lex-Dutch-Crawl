{
  "url": "http://www.w3.org/1999/xhtml\"><!--",
  "content": "L_2017204NL.01000101.xml 5.8.2017 NL Publicatieblad van de Europese Unie L 204/1 VERORDENING (EU) 2017/1419 VAN DE RAAD van 4 augustus 2017 tot wijziging van Verordening (EU) 2016/44 betreffende beperkende maatregelen in het licht van de situatie in Libië DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit (GBVB) 2017/1427 van de Raad van 4 augustus 2017 tot wijziging van Besluit (GBVB) 2015/1333 betreffende beperkende maatregelen in het licht van de situatie in Libië ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en van de Europese Commissie, Overwegende hetgeen volgt: (1) Verordening (EU) 2016/44 van de Raad ( 2 ) geeft uitvoering aan de maatregelen waarin is voorzien bij Besluit (GBVB) 2015/1333 van de Raad ( 3 ) . (2) De Veiligheidsraad van de Verenigde Naties heeft op 29 juni 2017 Resolutie 2362 (2017) vastgesteld waarbij de toepassing van de maatregelen wordt uitgebreid tot schepen die aardolie laden, vervoeren of lossen, waaronder ruwe olie en geraffineerde aardolieproducten, die illegaal vanuit Libië wordt uitgevoerd en pogingen daartoe, en waarbij de criteria voor plaatsing op de lijst nader worden omschreven. (3) De Raad heeft op 4 augustus 2017 Besluit (GBVB) 2017/1427 vastgesteld, waarbij Besluit (GBVB) 2015/1333 wordt gewijzigd. (4) Regelgeving op het niveau van de Unie is noodzakelijk voor de tenuitvoerlegging van deze maatregelen, met name om te garanderen dat zij in alle lidstaten uniform door de marktdeelnemers worden toegepast. (5) Verordening (EU) 2016/44 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EU) 2016/44 wordt als volgt gewijzigd: 1) In artikel 6 wordt lid 1 vervangen door: „1.   Bijlage II omvat de natuurlijke personen, rechtspersonen, entiteiten en lichamen die zijn aangewezen door de Veiligheidsraad of door het Sanctiecomité overeenkomstig punt 22 van Resolutie 1970 (2011) van de VN-Veiligheidsraad, punt 19, 22 of 23 van Resolutie 1973 (2011) van de VN-Veiligheidsraad, punt 4 van Resolutie 2174 (2014) van de VN-Veiligheidsraad, punt 11 van Resolutie 2213 (2015) van de VN-Veiligheidsraad of punt 11 van Resolutie 2362 (2017) van de VN-Veiligheidsraad.”. 2) Artikel 15 wordt als volgt gewijzigd: a) lid 1 wordt vervangen door: „1.   Er geldt een verbod op het laden, vervoeren of lossen van aardolie, inclusief ruwe olie en geraffineerde aardolieproducten, uit Libië op aangewezen vaartuigen die de vlag van een lidstaat voeren, tenzij de bevoegde autoriteit van die lidstaat na overleg met het contactpunt van de regering van Libië daarvoor toestemming geeft.”; b) lid 6 wordt vervangen door: „6.   Er geldt, indien het Sanctiecomité dit zo heeft bepaald, een verbod op financiële transacties, met inbegrip van de verkoop, het aanwenden als krediet alsmede het afsluiten van een verzekering voor het vervoer van aardolie, inclusief ruwe olie en geraffineerde aardolieproducten aan boord van aangewezen vaartuigen. Dit verbod is niet van toepassing op het aannemen van havengeld in de in lid 3 bedoelde gevallen.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 augustus 2017. Voor de Raad De voorzitter M. MAASIKAS ( 1 ) Zie bladzijde 99 van dit Publicatieblad. ( 2 ) Verordening (EU) 2016/44 van de Raad van 18 januari 2016 betreffende beperkende maatregelen in het licht van de situatie in Libië en tot intrekking van Verordening (EU) nr. 204/2011 ( PB L 12 van 19.1.2016, blz. 1 ). ( 3 ) Besluit (GBVB) 2015/1333 van de Raad van 31 juli 2015 betreffende beperkende maatregelen in het licht van de situatie in Libië en tot intrekking van Besluit 2011/137/GBVB ( PB L 206 van 1.8.2015, blz. 34 ).",
  "source": "EUR LEX"
}