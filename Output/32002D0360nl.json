{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0360:NL:HTML\">",
  "content": "EUR-Lex - 32002D0360 - NL Avis juridique important | 32002D0360 2002/360/EG: Beschikking van de Commissie van 13 mei 2002 tot vaststelling van de wĳzigingen die moeten worden aangebracht in de maatregelen die Oostenrĳk heeft vastgesteld om zichzelf te beschermen tegen het binnenbrengen van Anoplophora glabripennis (Motschulsky) (kennisgeving geschied onder nummer C(2002) 1821) Publicatieblad Nr. L 127 van 14/05/2002 blz. 0019 - 0020 Beschikking van de Commissie van 13 mei 2002 tot vaststelling van de wijzigingen die moeten worden aangebracht in de maatregelen die Oostenrijk heeft vastgesteld om zichzelf te beschermen tegen het binnenbrengen van Anoplophora glabripennis (Motschulsky) (kennisgeving geschied onder nummer C(2002) 1821) (Slechts de tekst in de Duitse taal is authentiek) (2002/360/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 2000/29/EG van de Raad van 8 mei 2000 betreffende de beschermende maatregelen tegen het binnenbrengen en de verspreiding in de Gemeenschap van voor planten en voor plantaardige producten schadelijke organismen(1), laatstelijk gewijzigd bij Richtlijn 2002/28/EG van de Commissie(2), en met name op artikel 16, lid 3, Gezien de kennisgeving door Oostenrijk op 2 augustus 2001, Overwegende hetgeen volgt: (1) Nadat het schadelijke organisme Anoplophora glabripennis (Motschulsky) in 1999 voor het eerst in de Europese Unie was ontdekt, zijn bij Beschikking 1999/355/EG van de Commissie(3), gewijzigd bij Beschikking 1999/516/EG(4), noodmaatregelen ten aanzien van China, met uitzondering van Hongkong, tegen de verspreiding van Anoplophora glabripennis (Motschulsky) vastgesteld. (2) Nadat dit schadelijke organisme in Braunau in de deelstaat Oberösterreich voor het eerst in de Europese Unie op bomen van de soort Acer platanoides was ontdekt, heeft Oostenrijk overeenkomstig artikel 16, lid 2, van Richtlijn 2000/29/EG een actieprogramma ten uitvoer gelegd om het binnenbrengen en verspreiden ervan in Oostenrijk en op het grondgebied van de Gemeenschap te bestrijden. (3) De door Oostenrijk vastgestelde maatregelen waren strenger dan de bepalingen van Beschikking 1999/355/EG, aangezien zij niet alleen van toepassing waren op de invoer van hout van oorsprong uit China, maar ook op de invoer van verdacht hardhout uit Korea, Taiwan en de Verenigde Staten. Bovendien was bepaald dat het in te voeren hout zowel ontschorst en vrij van insectenboorgaten met een diameter van meer dan 3 mm moest zijn, als kunstmatig gedroogd tot een vochtgehalte van minder dan 20 %, berekend op de droge stof. Beschikking 1999/355/EG vereist daarentegen alleen dat het hout hetzij ontschorst en vrij van insectenboorgaten is, hetzij kunstmatig gedroogd tot een vochtgehalte van minder dan 20 %. (4) De Oostenrijkse maatregelen waren echter niet van toepassing op hout van Fagus silvatica en Quercus L. (5) Oostenrijk stelt ter rechtvaardiging van deze maatregelen dat het land zichzelf en het grondgebied van de Gemeenschap moet beschermen en dat het \"... aanscherping van de geldende communautaire maatregelen op grond van de Beschikkingen 1999/355/EG en 1999/516/EG inzake noodmaatregelen ten aanzien van China (met uitzondering van Hongkong) tegen de verspreiding van Anoplophora glabripennis (Motschulsky) redelijk acht.\". (6) De bron van de besmetting kon nog niet worden achterhaald, al zijn er aanwijzingen dat de invoer van met Anoplophora glabripennis (Motschulsky) besmet verpakkingsmateriaal de meest waarschijnlijke bron is, en er zijn in dit geval evenmin bewijzen dat de genoemde communautaire maatregelen ontoereikend zijn. (7) Oostenrijk moet de maatregelen die zijn goedgekeurd om het land en het grondgebied van de Gemeenschap te beschermen tegen het binnenbrengen van bovengenoemd schadelijk organisme, derhalve aanpassen. (8) De bij Beschikking 1999/355/EG en Richtlijn 2000/29/EG vastgestelde maatregelen worden opnieuw bezien in het licht van de Internationale Norm van de FAO inzake \"Guidelines for regulating wood packaging material in international trade\" (Richtsnoeren met betrekking tot materiaal voor het verpakken van hout in het internationale handelsverkeer). (9) De in deze beschikking vervatte maatregelen zijn in overeenstemming met het advies van het Permanent Plantenziektekundig Comité, HEEFT DE VOLGENDE BESCHIKKING GEGEVEN: Artikel 1 Oostenrijk moet de maatregelen die het land heeft genomen om zichzelf en het grondgebied van de Gemeenschap te beschermen tegen het binnenbrengen en de verspreiding van Anoplophora glabripennis (Motschulsky), zodanig aanpassen dat de maatregelen in overeenstemming zijn met Beschikking 1999/355/EG. Artikel 2 Deze beschikking is gericht tot de Republiek Oostenrijk. Gedaan te Brussel, 13 mei 2002. Voor de Commissie David Byrne Lid van de Commissie (1) PB L 169 van 10.7.2000, blz. 1. (2) PB L 77 van 20.3.2002, blz. 23. (3) PB L 137 van 1.6.1999, blz. 45. (4) PB L 197 van 29.7.1999, blz. 44.",
  "source": "EUR LEX"
}