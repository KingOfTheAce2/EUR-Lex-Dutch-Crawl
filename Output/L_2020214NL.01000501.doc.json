{
  "url": "http://www.w3.org/1999/xhtml\"><!--",
  "content": "L_2020214NL.01000501.xml 6.7.2020 NL Publicatieblad van de Europese Unie L 214/5 BESLUIT VAN DE RAAD VAN BESTUUR VAN HET EUROPEES AGENTSCHAP VOOR MARITIEME VEILIGHEID van 6 april 2020 houdende interne voorschriften betreffende de beperking van bepaalde rechten van betrokkenen in verband met de verwerking van hun persoonsgegevens in het kader van de werking van EMSA DE RAAD VAN BESTUUR VAN HET EUROPEES AGENTSCHAP VOOR MARITIEME VEILIGHEID, Gezien het Verdrag betreffende de werking van de Europese Unie, Gezien Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( 1 ) , en met name artikel 25, Gezien het advies van de Europese Toezichthouder voor gegevensbescherming (EDPS) van 18 december 2019 (DH/GC/vm/D(2019) 2673 C 2019‐0876) en de EDPS-richtsnoeren inzake artikel 25 van de nieuwe verordening en interne voorschriften, Gezien Verordening (EG) nr. 1406/2002 van het Europees Parlement en de Raad van 27 juni 2002 tot oprichting van een Europees Agentschap voor maritieme veiligheid ( 2 ) , zoals gewijzigd, en in het bijzonder artikel 4, lid 4, Overwegende hetgeen volgt: (1) Het Agentschap voert zijn activiteiten uit overeenkomstig zijn oprichtingsverordening. (2) Overeenkomstig artikel 25, lid 1, van Verordening (EU) 2018/1725 moet beperking van de toepassing van de artikelen 14 tot en met 22, 35 en 36, en artikel 4 van die verordening, voor zover de bepalingen daarvan overeenkomen met de rechten en verplichtingen waarin de artikelen 14 tot en met 22 voorzien, gebaseerd zijn op door het Agentschap vast te stellen interne voorschriften, voor zover deze niet gebaseerd zijn op rechtshandelingen die op basis van de Verdragen zijn vastgesteld. (3) Deze interne voorschriften, met inbegrip van bepalingen over de beoordeling van de noodzaak en evenredigheid van een beperking, mogen niet van toepassing zijn wanneer een op grond van de Verdragen aangenomen rechtshandeling in een beperking van rechten van betrokkenen voorziet. (4) Bij de uitoefening van zijn taken met betrekking tot de rechten van betrokkenen uit hoofde van Verordening (EU) 2018/1725, gaat het Agentschap na of een van de in deze verordening vastgestelde uitzonderingen van toepassing is. (5) In het kader van zijn werking kan het Agentschap administratieve onderzoeken instellen, tuchtprocedures inleiden, voorbereidende activiteiten verrichten in verband met mogelijke, onregelmatigheden die aan OLAF zijn gemeld, klokkenluiderszaken in behandeling nemen, (formele en informele) procedures in verband met intimidatie behandelen, interne en externe klachten behandelen, interne/externe audits uitvoeren, onderzoeken uitvoeren door de functionaris voor gegevensbescherming overeenkomstig artikel 45, lid 2, van Verordening (EU) 2018/1725 en interne (IT‐)veiligheidsonderzoeken verrichten. Het Agentschap verwerkt verschillende categorieën van persoonsgegevens, waaronder harde gegevens (“objectieve” gegevens zoals identificatiegegevens, contactgegevens, professionele gegevens, administratieve gegevens, gegevens uit specifieke bronnen, elektronische communicatie en verkeersgegevens) en/of zachte gegevens (“subjectieve” gegevens over een specifieke zaak, zoals bewijsvoering, gedragsgegevens, beoordelingen, prestatiegegevens, gegevens over zedelijk gedrag en gegevens met betrekking tot of naar voren gebracht in verband met het onderwerp van de procedure of activiteit). (6) Het Agentschap, vertegenwoordigd door zijn uitvoerend directeur, treedt op als verantwoordelijke voor de gegevensverwerking, ongeacht verdere delegaties van deze rol van verwerkingsverantwoordelijke binnen EMSA voor de operationele specifieke verwerking van persoonsgegevens. (7) De persoonsgegevens worden veilig opgeslagen in een elektronische omgeving of op papier, waardoor ongeoorloofde toegang of overdracht van gegevens aan personen zonder noodzaak van kennisneming wordt voorkomen. De verwerkte persoonsgegevens worden niet langer bewaard dan noodzakelijk en passend voor de doeleinden waarvoor de gegevens worden verwerkt gedurende de periode die is gespecificeerd in de mededelingen over gegevensbescherming, de privacyverklaringen of het register van het Agentschap. (8) De interne voorschriften moeten van toepassing zijn op alle verwerkingen die door het Agentschap worden verricht bij de uitvoering van administratieve onderzoeken, tuchtprocedures, voorbereidende activiteiten in verband met gevallen van mogelijke onregelmatigheden die aan OLAF zijn gemeld, klokkenluidersprocedures, (formele en informele) procedures voor gevallen van intimidatie, verwerking van interne en externe klachten, interne audits, het onderzoek door de functionaris voor gegevensbescherming in overeenstemming met artikel 45, lid 2, van Verordening (EU) 2018/1725 en (IT‐)veiligheidsonderzoeken die intern of met externe betrokkenheid (bijvoorbeeld CERT‐EU) worden afgehandeld. (9) De interne voorschriften zijn van toepassing op verwerkingshandelingen voorafgaand aan het instellen van voornoemde procedures, tijdens deze procedures en tijdens het toezicht op de follow-up van de uitkomst van deze procedures. Ze moeten ook bijstand en samenwerking bestrijken die het Agentschap buiten zijn administratieve onderzoeken biedt aan nationale autoriteiten en internationale organisaties. (10) In de gevallen waarin deze interne voorschriften van toepassing zijn, moet het Agentschap motiveren waarom de beperkingen strikt noodzakelijk en evenredig zijn in een democratische samenleving en de wezenlijke inhoud van de grondrechten en fundamentele vrijheden eerbiedigen. (11) Binnen dit kader is het Agentschap gehouden de grondrechten van de betrokkenen tijdens voornoemde procedures zo veel mogelijk te respecteren, met name die welke betrekking hebben op het recht op informatieverstrekking, de toegang tot en rectificatie van gegevens, het recht op wissing, beperking van de verwerking, het recht op mededeling van een inbreuk in verband met persoonsgegevens of de vertrouwelijkheid van de communicatie zoals vastgelegd in Verordening (EU) 2018/1725. (12) Het Agentschap kan echter worden verplicht de informatie aan betrokkene en andere rechten van betrokkene te beperken om, in het bijzonder zijn eigen onderzoeken, en onderzoeken en procedures van andere overheidsinstanties te beschermen, evenals de rechten van andere personen in verband met zijn onderzoeken of andere procedures. (13) Het Agentschap kan dus de informatie beperken met het oog op de bescherming van het onderzoek en de grondrechten en fundamentele vrijheden van andere betrokkenen. (14) Het Agentschap moet regelmatig controleren dat de voorwaarden die de beperking rechtvaardigen, nog van toepassing zijn en de beperking opheffen, als dit niet langer het geval is. (15) De verwerkingsverantwoordelijke brengt de functionaris voor gegevensbescherming op de hoogte op het moment van uitstel en tijdens de herzieningen, HEEFT HET VOLGENDE BESLUIT VASTGESTELD: Artikel 1 Onderwerp en toepassingsgebied 1.   Dit besluit bevat voorschriften betreffende de voorwaarden waaronder het Agentschap in het kader van zijn in lid 2 beschreven procedures de toepassing kan beperken van de in de artikelen 14 tot en met 21, 35 en 36 vervatte rechten, alsmede van artikel 4, in overeenstemming met artikel 25 van Verordening (EU) 2018/1725. 2.   Dit besluit is binnen het kader van de werking van het Agentschap van toepassing op de verwerking door het Agentschap van persoonsgegevens met als doel: het instellen van administratieve onderzoeken, het inleiden van tuchtprocedures, het verrichten van voorbereidende activiteiten in verband met mogelijke onregelmatigheden die aan OLAF zijn gemeld, het in behandeling nemen van klokkenluidersprocedures, het behandelen van (formele en informele) procedures in verband met intimidatie, het behandelen van interne en externe klachten, het uitvoeren van interne audits, het uitvoeren van onderzoek via de functionaris voor gegevensbescherming in overeenstemming met artikel 45, lid 2, van Verordening (EU) 2018/1725 en het verrichten van (IT‐)veiligheidsonderzoeken die intern of met externe betrokkenheid (bijvoorbeeld CERT‐EU) worden behandeld. 3.   De betreffende gegevenscategorieën zijn harde gegevens (“objectieve” gegevens zoals identificatiegegevens, contactgegevens, professionele gegevens, administratieve gegevens, gegevens uit specifieke bronnen, elektronische communicatie en verkeersgegevens) en/of zachte gegevens (“subjectieve” gegevens over een specifieke zaak zoals bewijsvoering, gedragsgegevens, beoordelingen, prestatiegegevens, gegevens over zedelijk gedrag en gegevens met betrekking tot of naar voren gebracht in verband met het onderwerp van de procedure of activiteit). 4.   Bij de uitoefening van zijn taken met betrekking tot de rechten van betrokkenen uit hoofde van Verordening (EU) 2018/1725, onderzoekt het Agentschap of een van de in deze verordening vastgestelde uitzonderingen van toepassing is. 5.   Onder voorbehoud van de voorwaarden van dit besluit kunnen de beperkingen van toepassing zijn op de volgende rechten: informatieverstrekking aan betrokkenen, recht van inzage, rectificatie, wissing, beperking van de verwerking, mededeling van een inbreuk in verband met de persoonsgegevens aan de betrokkene of vertrouwelijkheid van communicatie. In overeenstemming met artikel 5, lid 4, van het Statuut van de ambtenaren van de Europese Unie worden de in de bijlage bij dit besluit opgenomen equivalentietabellen voor de verschillende functies en functietitels die voor ambtenaren en tijdelijke functionarissen van EMSA worden gebruikt, hierbij goedgekeurd. Artikel 2 Specificatie van de verwerkingsverantwoordelijke 1.   De verantwoordelijke voor de verwerking is het Agentschap, vertegenwoordigd door zijn uitvoerend directeur, die de functie van de verwerkingsverantwoordelijke kan delegeren. Betrokkenen worden geïnformeerd over de gedelegeerde verantwoordelijke door middel van mededelingen of aantekeningen die op de website en/of het intranet van het Agentschap worden gepubliceerd. 2.   De in artikel 1, lid 3, bedoelde persoonsgegevens worden niet langer bewaard dan noodzakelijk en passend is voor de doeleinden waarvoor de gegevens worden verwerkt. Deze mag in geen geval langer zijn dan de bewaringstermijn die in de in artikel 5, lid 1, bedoelde mededelingen voor gegevensbescherming, privacyverklaringen of het register is vastgesteld. 3.   Wanneer het Agentschap overweegt een beperking in te stellen, wordt het risico voor de rechten en vrijheden van de betrokkene in het bijzonder afgewogen tegen het risico voor de rechten en vrijheden van andere betrokkenen en het risico van teloorgang van het effect van de onderzoeken of procedures van het Agentschap, bijvoorbeeld door het vernietigen van bewijsmateriaal. De risico’s voor de rechten en vrijheden van de betrokkene betreffen in de eerste plaats, maar zijn niet beperkt tot, reputatierisico’s en risico’s voor het recht op verdediging en het recht om te worden gehoord. Artikel 2 bis Waarborgen De verwerkingsverantwoordelijke verbindt zich ertoe om waarborgen ter voorkoming van misbruik of ongeoorloofde toegang of overdracht in te stellen die onder meer het volgende omvatten: a) papieren documenten worden bewaard in beveiligde kasten en/of kluizen en zijn alleen toegankelijk voor bevoegd personeel; b) alle elektronische gegevens worden opgeslagen in een beveiligde IT-toepassing volgens de beveiligingsnormen van het Agentschap, evenals in specifieke elektronische mappen die alleen toegankelijk zijn voor bevoegd personeel. Passende toegangsniveaus worden individueel toegekend; c) de database(s) wordt/worden beveiligd met een wachtwoord via één enkel aanmeldsysteem en wordt/worden automatisch verbonden met de gebruikersnaam en het wachtwoord van de gebruiker. Toegang tot de databases en gegevens namens een andere gebruiker/identiteit is streng verboden. Elektronische bestanden worden veilig bewaard om de vertrouwelijkheid en privacy van de gegevens te waarborgen; d) alle personen die toegang hebben tot de gegevens, zijn gebonden door geheimhoudingsplicht. Artikel 3 Beperkingen 1.   Beperkingen mogen door het Agentschap alleen worden toegepast ter waarborging van: a) de nationale veiligheid, de openbare veiligheid of de defensie van de lidstaten; b) het voorkomen, onderzoeken, opsporen en vervolgen van strafbare feiten of de tenuitvoerlegging van straffen, met inbegrip van de bescherming tegen en het voorkomen van bedreigingen voor de openbare veiligheid; c) andere belangrijke doelstellingen van algemeen belang van de Unie of van een lidstaat, met name de doelstellingen van het gemeenschappelijk buitenlands en veiligheidsbeleid van de Unie of een belangrijk economisch of financieel belang van de Unie of van een lidstaat, met inbegrip van monetaire, budgettaire en fiscale aangelegenheden, volksgezondheid en sociale zekerheid; d) de interne veiligheid van de instellingen en organen van de Unie, met inbegrip van die van hun elektronische communicatienetwerken; e) de bescherming van de onafhankelijkheid van de rechter en gerechtelijke procedures; f) het voorkomen, onderzoeken, opsporen en vervolgen van schendingen van de beroepscodes voor gereglementeerde beroepen; g) een taak op het gebied van toezicht, inspectie of regelgeving die permanent of incidenteel verband houdt met de uitoefening van het openbaar gezag in de gevallen als bedoeld onder a) tot en met c); h) de bescherming van de betrokkene of van de rechten en vrijheden van anderen; i) de inning van civielrechtelijke vorderingen. 2.   Voor de specifieke toepassing van de in lid 1 beschreven doelen kan het Agentschap in de volgende omstandigheden beperkingen toepassen: a) wanneer de uitoefening van voornoemde rechten en verplichtingen kan worden beperkt door andere instellingen, organen en instanties van de Unie op grond van andere handelingen bedoeld in artikel 25 van Verordening (EU) 2018/1725 of overeenkomstig hoofdstuk IX van die verordening of de oprichtingsakten van andere instellingen, organen en instanties van de Unie; b) wanneer het doel van een dergelijke beperking door die instelling, dat orgaan of die instantie in gevaar zou komen indien EMSA niet een soortgelijke beperking zou toepassen met betrekking tot dezelfde persoonsgegevens; c) wanneer de uitoefening van voornoemde rechten en verplichtingen kan worden beperkt door een bevoegde autoriteit van een lidstaat op grond van andere handelingen bedoeld in artikel 23 van Verordening (EU) 2016/679 van het Europees Parlement en de Raad ( 3 ) of krachtens nationale maatregelen ter omzetting van artikel 13, lid 3, artikel 15, lid 3, of artikel 16, lid 3, van Richtlijn (EU) 2016/680 van het Europees Parlement en de Raad ( 4 ) ; d) wanneer het doel van een dergelijke beperking door die bevoegde autoriteit in gevaar zou komen indien EMSA niet een soortgelijke beperking zou toepassen met betrekking tot dezelfde persoonsgegevens; e) wanneer de uitoefening van die rechten en plichten de samenwerking van het Agentschap met derde landen of internationale organisaties bij de uitvoering van zijn taken in gevaar zou brengen. Alvorens beperkingen op te leggen in de situaties als bedoeld in lid 1, onder a) en b), raadpleegt het Agentschap de betrokken diensten van de Commissie, instellingen, organen of instanties van de Unie of de bevoegde autoriteiten van de lidstaten, tenzij het voor het Agentschap duidelijk is dat een van de in die punten genoemde handelingen de toepassing van een beperking toelaat. 3.   Elke beperking is noodzakelijk en evenredig ten opzichte van de risico’s voor de rechten en vrijheden van betrokkenen en is verenigbaar met de wezenlijke inhoud van de fundamentele rechten en vrijheden in een democratische samenleving. 4.   Indien de toepassing van een beperking wordt overwogen, wordt op basis van de onderhavige voorschriften om de zes maanden een noodzakelijkheids- en evenredigheidstoets uitgevoerd. Ieder geval wordt voor verantwoordingsdoeleinden gedocumenteerd in een interne beoordelingsnota. 5.   Beperkingen worden opgeheven zodra de omstandigheden die deze rechtvaardigen niet meer van toepassing zijn. Dit geldt in het bijzonder wanneer wordt geoordeeld dat de uitoefening van het beperkte recht niet langer het effect van de opgelegde beperking zou opheffen of de rechten of vrijheden van andere betrokkenen zou schaden. Artikel 4 Beoordeling door de functionaris voor gegevensbescherming 1.   Het Agentschap stelt de functionaris voor gegevensbescherming van het Agentschap (“de DPO”) onverwijld op de hoogte van het feit dat de verwerkingsverantwoordelijke de toepassing van de rechten van de betrokkenen beperkt, of de beperking verlengt in overeenstemming met dit besluit. De verwerkingsverantwoordelijke geeft de functionaris toegang tot de beoordeling van de noodzaak en evenredigheid van de beperking en legt daarbij ook de datum vast waarop de functionaris werd geïnformeerd. 2.   De DPO kan de verwerkingsverantwoordelijke schriftelijk verzoeken de toepassing van de beperkingen opnieuw te beoordelen. De verwerkingsverantwoordelijke informeert de DPO schriftelijk over de uitkomst van de gevraagde beoordeling. 3.   De verwerkingsverantwoordelijke informeert de DPO wanneer de beperking is opgeheven. Artikel 5 Verstrekking van informatie aan betrokkene 1.   In naar behoren gemotiveerde gevallen en onder de voorwaarden die in dit besluit zijn vastgelegd, kan de verwerkingsverantwoordelijke het recht op informatie beperken in het kader van de volgende verwerkingen: a) het uitvoeren van administratieve onderzoeken en tuchtprocedures; b) voorbereidende activiteiten in verband met mogelijke onregelmatigheden die aan OLAF zijn gemeld; c) klokkenluidersprocedures; d) (formele en informele) procedures voor gevallen van intimidatie; e) de behandeling van interne en externe klachten; f) interne audits; g) de door de functionaris in overeenstemming met artikel 45, lid 2, van Verordening (EU) 2018/1725 verrichte onderzoeken; h) (IT‐)veiligheidsonderzoeken die intern of met externe betrokkenheid (bijvoorbeeld van CERT‐EU) worden behandeld. Het Agentschap neemt in de mededelingen, privacyverklaringen of het register in de zin van artikel 31 van Verordening (EU) 2018/1725, die op zijn website en/of op het intranet zijn gepubliceerd, informatie op over hun rechten in het kader van een bepaalde procedure, informatie over de mogelijke beperking van deze rechten. De informatie heeft betrekking op de rechten die kunnen worden beperkt, de redenen hiervoor en de mogelijke duur ervan. 2.   Onverminderd het bepaalde in lid 3 stelt het Agentschap, indien dit evenredig is, alle betrokkenen die bij de specifieke verwerking betrokken zijn, onverwijld individueel in kennis van hun rechten met betrekking tot bestaande of toekomstige beperkingen, zonder onnodige vertraging en in schriftelijke vorm. 3.   Indien het Agentschap de verstrekking van informatie aan de in lid 2 bedoelde betrokkenen geheel of gedeeltelijk beperkt, registreert het de redenen voor de beperking, de rechtsgrond overeenkomstig artikel 3 van dit besluit, met inbegrip van een beoordeling van de noodzaak en de evenredigheid van de beperking. De aantekening en, indien van toepassing, de documenten met onderliggende feitelijke en juridische elementen worden geregistreerd. Ze worden desgevraagd aan de Europese Toezichthouder voor gegevensbescherming beschikbaar gesteld. 4.   De in lid 3 bedoelde beperking blijft van toepassing zolang de redenen die deze rechtvaardigen geldig zijn. Wanneer de redenen voor de beperking niet langer van toepassing zijn, verstrekt het Agentschap de betrokkene informatie over de voornaamste redenen waarop de toepassing van een beperking is gebaseerd. Tegelijkertijd stelt het Agentschap de betrokkene in kennis van het recht om te allen tijde een klacht in te dienen bij de Europese Toezichthouder voor gegevensbescherming of om beroep in te stellen bij het Hof van Justitie van de Europese Unie. Het Agentschap evalueert de toepassing van de beperking om de zes maanden, na de vaststelling ervan en bij de afsluiting van het desbetreffende onderzoek, de desbetreffende procedure of het desbetreffende onderzoek. Daarna controleert de verwerkingsverantwoordelijke om de zes maanden of het nodig is om de beperkingen te handhaven. Artikel 6 Recht van inzage van de betrokkene 1.   In naar behoren gemotiveerde gevallen en onder de voorwaarden van dit besluit kan de verwerkingsverantwoordelijke het recht van inzage waar nodig en redelijk in het kader van de volgende verwerkingsactiviteiten beperken: a) de uitvoering van administratieve onderzoeken en tuchtprocedures; b) voorbereidende activiteiten in verband met mogelijke onregelmatigheden die aan OLAF zijn gemeld; c) klokkenluidersprocedures; d) (formele en informele) procedures voor gevallen van intimidatie; e) behandeling van interne en externe klachten; f) interne audits; g) de door de functionaris in overeenstemming met artikel 45, lid 2, van Verordening (EU) 2018/1725 verrichte onderzoeken; h) (IT‐)veiligheidsonderzoeken die intern of met externe betrokkenheid (bijvoorbeeld van CERT‐EU) worden afgehandeld. Wanneer betrokkenen overeenkomstig artikel 17 van Verordening (EU) 2018/1725 verzoeken om toegang tot hun persoonsgegevens die in het kader van een of meer specifieke gevallen of een specifieke behandeling worden verwerkt, beperkt het Agentschap zijn beoordeling van het verzoek tot die persoonsgegevens. 2.   Wanneer het Agentschap het recht van inzage als bedoeld in artikel 17 van Verordening (EU) 2018/1725 geheel of gedeeltelijk beperkt, neemt het de volgende maatregelen: a) het stelt de betrokkene in kwestie in zijn antwoord op het verzoek op de hoogte van de opgelegde beperking, van de belangrijkste redenen daarvoor, en van de mogelijkheid om een klacht in te dienen bij de Europese Toezichthouder voor gegevensbescherming of om een beroep in rechte in te stellen bij het Hof van Justitie van de Europese Unie; b) het legt in een interne beoordelingsnotitie de redenen voor de beperking vast, alsmede een beoordeling van de noodzaak, de evenredigheid van de beperking en de duur ervan. De verstrekking van de onder a) bedoelde informatie kan worden uitgesteld, achterwege gelaten of geweigerd als daardoor de gevolgen van de beperking overeenkomstig artikel 25, lid 8, van Verordening (EU) 2018/1725 teniet zouden worden gedaan. Het Agentschap evalueert de toepassing van de beperking om de zes maanden vanaf de invoering ervan en ook bij de afsluiting van het betrokken onderzoek. Daarna controleert de verwerkingsverantwoordelijke om de zes maanden of het nodig is om de beperkingen te handhaven. 3.   De opgetekende gegevens en, indien van toepassing, de documenten met onderliggende feitelijke en juridische elementen worden geregistreerd. Ze worden desgevraagd aan de Europese Toezichthouder voor gegevensbescherming beschikbaar gesteld. Artikel 7 Recht op rectificatie, wissing en beperking van de verwerking 1.   In naar behoren gemotiveerde gevallen en onder de voorwaarden van dit besluit kan de verwerkingsverantwoordelijke het recht op rectificatie, wissing en beperking indien nodig en passend beperken in het kader van de volgende verwerkingen: a) de uitvoering van administratieve onderzoeken en tuchtprocedures; b) voorbereidende activiteiten in verband met mogelijke onregelmatigheden die aan OLAF zijn gemeld; c) klokkenluidersprocedures; d) (formele en informele) procedures voor gevallen van intimidatie; e) behandeling van interne en externe klachten; f) interne audits; g) de door de functionaris in overeenstemming met artikel 45, lid 2, van Verordening (EU) 2018/1725 verrichte onderzoeken; h) (IT‐)veiligheidsonderzoeken die intern of met externe betrokkenheid (bijvoorbeeld van CERT‐EU) worden behandeld; i) offline back-ups van het register die sequentieel zijn en alleen worden verwerkt in het geval van noodherstel of herstel van onvolledige gegevens. 2.   Wanneer het Agentschap de toepassing van het recht op rectificatie, wissing en beperking van verwerking als bedoeld in artikel 18, artikel 19, lid 1, en artikel 20, lid 1, van Verordening (EU) 2018/1725 geheel of gedeeltelijk beperkt, neemt het de stappen die in artikel 6, lid 2, van dit besluit zijn beschreven en registreert het de aantekening overeenkomstig artikel 6, lid 3, daarvan. Onverminderd de bovengenoemde stappen wordt elke beperking aan een beoordeling onderworpen overeenkomstig de voorwaarden van artikel 3, lid 4, van dit besluit. Artikel 8 Mededeling aan de betrokkene van een inbreuk in verband met persoonsgegevens en vertrouwelijkheid van elektronische communicatie 1.   In naar behoren gemotiveerde gevallen en onder de voorwaarden van dit besluit kan de verwerkingsverantwoordelijke waar nodig en passend het recht op mededeling aan de betrokkene van een inbreuk in verband met persoonsgegevens beperken in het kader van de volgende verwerkingen: a) de uitvoering van administratieve onderzoeken en tuchtprocedures; b) voorbereidende activiteiten in verband met mogelijke onregelmatigheden die aan OLAF zijn gemeld; c) klokkenluidersprocedures; d) behandeling van interne en externe klachten; e) interne audits; f) de door de functionaris verrichte onderzoeken in overeenstemming met artikel 45, lid 2, van Verordening (EU) 2018/1725; g) (IT‐)veiligheidsonderzoeken die intern of met externe betrokkenheid (bijvoorbeeld van CERT‐EU) worden behandeld. 2.   In naar behoren gemotiveerde gevallen en onder de voorwaarden die in dit besluit zijn vastgelegd, kan de verwerkingsverantwoordelijke het recht op vertrouwelijkheid van elektronische communicatie waar noodzakelijk en passend beperken in het kader van de volgende verwerkingen: a) de uitvoering van administratieve onderzoeken en tuchtprocedures; b) voorbereidende activiteiten in verband met mogelijke onregelmatigheden die bij OLAF zijn gemeld; c) klokkenluidersprocedures; d) formele procedures voor gevallen van intimidatie; e) behandeling van interne en externe klachten; f) (IT‐)veiligheidsonderzoeken die intern of met externe betrokkenheid (bijvoorbeeld van CERT‐EU) worden behandeld. 3.   Wanneer het Agentschap de mededeling van een inbreuk in verband met persoonsgegevens aan de betrokkene of de vertrouwelijkheid van elektronische communicatie als bedoeld in de artikelen 35 en 36 van Verordening (EU) 2018/1725 beperkt, legt het de redenen voor die beperking vast en registreert het die overeenkomstig artikel 5, lid 3, van dit besluit. Artikel 5, lid 4, van dit besluit is van toepassing. Onverminderd de bovengenoemde stappen wordt elke beperking aan een beoordeling onderworpen overeenkomstig de voorwaarden van artikel 3, lid 4, van dit besluit. Artikel 9 Inwerkingtreding Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Lissabon, 6 april 2020. Voor het Europees Agentschap voor maritieme veiligheid Andreas NORDSETH Voorzitter van de raad van bestuur ( 1 ) PB L 295 van 21.11.2018, blz. 39 . ( 2 ) PB L 208 van 5.8.2002, blz. 1 . ( 3 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 ). ( 4 ) Richtlijn (EU) 2016/680 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens door bevoegde autoriteiten met het oog op de voorkoming, het onderzoek, de opsporing en de vervolging van strafbare feiten of de tenuitvoerlegging van straffen, en betreffende het vrije verkeer van die gegevens en tot intrekking van Kaderbesluit 2008/977/JBZ van de Raad ( PB L 119 van 4.5.2016, blz. 89 ).",
  "source": "EUR LEX"
}