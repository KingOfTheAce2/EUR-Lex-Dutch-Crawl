{
  "url": "http://www.w3.org/1999/xhtml\">",
  "content": "L_202403154NL.000101.fmx.xml Publicatieblad van de Europese Unie NL L-serie 2024/3154 16.12.2024 BESLUIT (GBVB) 2024/3154 VAN DE RAAD van 16 december 2024 tot wijziging van Besluit (GBVB) 2023/2135 betreffende beperkende maatregelen in het licht van activiteiten die de stabiliteit en de politieke transitie van Sudan ondermijnen DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 9 oktober 2023 heeft de Raad Besluit (GBVB) 2023/2135 ( 1 ) vastgesteld. (2) Op 27 november 2023 heeft de hoge vertegenwoordiger van de Unie voor buitenlandse zaken en veiligheidsbeleid namens de Unie een verklaring afgelegd waarin de Unie en haar lidstaten de aanhoudende gevechten tussen de Sudanese strijdkrachten ( Sudanese Armed Forces — SAF) en de Rapid Support Forces (RSF) en de respectieve daaraan verbonden milities nogmaals met klem veroordeelden. In de verklaring werden voorts de dramatische escalatie van het geweld en het onherstelbare verlies van mensenlevens in Darfur en de rest van het land betreurd, evenals de schendingen van het internationaal recht inzake de mensenrechten en het internationaal humanitair recht. (3) Op 22 januari 2024 heeft de Raad bij Besluit (GBVB) 2024/383 ( 2 ) beperkende maatregelen vastgesteld tegen zes entiteiten van de SAF en de RSF die verantwoordelijk zijn voor het ondersteunen van activiteiten die de stabiliteit en de politieke transitie van Sudan ondermijnen. (4) Op 24 juni 2024 heeft de Raad bij Besluit (GBVB) 2024/1784 ( 3 ) beperkende maatregelen vastgesteld tegen zes personen die verantwoordelijk zijn voor het ondersteunen van activiteiten die de stabiliteit en de politieke transitie van Sudan ondermijnen. (5) Gezien de ernst van de situatie moeten vier personen worden opgenomen in de lijst van natuurlijke personen en rechtspersonen, entiteiten en lichamen in de bijlage bij Besluit (GBVB) 2023/2135. (6) Besluit (GBVB) 2023/2135 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit (GBVB) 2023/2135 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 16 december 2024. Voor de Raad De voorzitter K. KALLAS ( 1 ) Besluit (GBVB) 2023/2135 van de Raad van 9 oktober 2023 betreffende beperkende maatregelen in het licht van activiteiten die de stabiliteit en de politieke transitie van Sudan ondermijnen ( PB L, 2023/2135, 11.10.2023, ELI: http://data.europa.eu/eli/dec/2023/2135/oj ). ( 2 ) Besluit (GBVB) 2024/383 van de Raad van 22 januari 2024 tot wijziging van Besluit (GBVB) 2023/2135 betreffende beperkende maatregelen in het licht van activiteiten die de stabiliteit en de politieke transitie van Sudan ondermijnen ( PB L, 2024/383, 22.1.2024, ELI: http://data.europa.eu/eli/dec/2024/383/oj ). ( 3 ) Besluit (GBVB) 2024/1784 van de Raad van 24 juni 2024 tot wijziging van Besluit (GBVB) 2023/2135 betreffende beperkende maatregelen in het licht van activiteiten die de stabiliteit en de politieke transitie van Sudan ondermijnen ( PB L, 2024/1784, 24.6.2024, ELI: http://data.europa.eu/eli/dec/2024/1784/oj ). BIJLAGE In de bijlage bij Besluit (GBVB) 2023/2135 worden onder de rubriek “A. Lijst van de in artikel 1, lid 1, en artikel 2, lid 1, bedoelde natuurlijke personen” de volgende vermeldingen toegevoegd: Naam Identificatiegegevens Redenen Datum van plaatsing op de lijst “7. Salah Abdallah Mohamed SALAH ook bekend als: SALAH GOSH Geboortedatum: 1957 Geboorteplaats: Nuri, Sudan Nationaliteit: Sudanees Paspoortnummer: YSJCYKRYG1U5 Geslacht: man Functie: voormalig nationaal veiligheidsadviseur van de Republiek Sudan; voormalig directeur van de Sudanese Nationale Inlichtingen- en Veiligheidsdienst Geassocieerde personen: voormalig president van de Republiek Sudan, Omar Al-Bashir; generaal Abdelfattah Al-Burhan Geassocieerde entiteiten: Nationale Inlichtingen- en Veiligheidsdienst ( National Intelligence and Security Service — NISS) Salah Abdallah Mohamed Salah is de voormalige nationale veiligheidsadviseur van de Republiek Sudan en de voormalige directeur van de Sudanese Nationale Inlichtingen- en Veiligheidsdienst ( National Intelligence and Security Service — NISS). Salah Abdallah Mohamed Salah is verantwoordelijk voor verschillende staatsgrepen in Sudan, met name die in 2012 en 2019, en heeft geholpen bij het plegen van een staatsgreep in 2021. Hij wordt algemeen beschouwd als de “spymaster” van Sudan. Met zijn expertise als voormalig veiligheidsfunctionaris heeft hij voormalige leden van het regime geholpen opnieuw de macht te grijpen en heeft hij de inspanningen om in Sudan een civiele regering op te zetten, ondermijnd. Sinds de val van het regime van Al-Bashir blijft Salah Abdallah Mohamed Salah betrokken bij activiteiten die de vrede en stabiliteit in het land ondergraven. Hoewel hij zelden in het openbaar verschijnt, blijft hij actief en wordt hij beschouwd als het brein achter veel acties die de Sudanese strijdkrachten ( Sudanese Armed Forces — SAF) en de inlichtingendiensten hebben uitgevoerd in het kader van de aanhoudende crisis. Salah Abdallah Mohamed Salah wordt daarom beschouwd als een leider onder de hardliners van het voormalige regime van Al-Bashir, die verantwoordelijk is voor inspanningen op veiligheids- en militair gebied en deel uitmaakt van de structuren van de SAF. Zijn ideologische banden met het voormalige regime van Al-Bashir, en in het bijzonder met Nationale Congrespartij (NCP), zijn een krachtige aanjager van het narratief dat de oorlog tegen het andere kamp, de Rapid Support Forces (RSF), aanwakkert. Salah Abdallah Mohamed Salah is derhalve betrokken geweest bij acties die de vrede, de stabiliteit en de veiligheid van Sudan bedreigen, en bij acties die de inspanningen om de politieke transitie in Sudan te hervatten, ondermijnen. 16.12.2024 8. Tijani KARSHOM ook bekend als: KHARSHOM; KARSHOUM; KHARSHOUM; AL-TIJANI AL-TAHIR KARSHOUM Nationaliteit: Sudanees Geslacht: man Functie: voormalig plaatsvervangend gouverneur (lokaal de “Wali” genoemd) van West-Darfur; de facto gouverneur van West-Darfur Geassocieerde personen: Abdulrahman JUMA BARAKALLAH; Masar Abdurahman ASEEL, Geassocieerde entiteiten: Gathering of Sudan Liberation Forces (GSLF) Tijani Karshom is een vooraanstaand lid van de Mahamid-stam en was plaatsvervangend gouverneur van West-Darfur ten tijde van de massamoord op de Massalit-stam in El Geneina, de hoofdstad van West-Darfur, in juni 2023. Hij is ook lid van de Gathering of Sudan Liberation Forces (GSLF), die hielp milities te rekruteren om aan de zijde van de Rapid Support Forces (RSF) te vechten. Tijani Karshom is verantwoordelijk voor de dodelijke aanval op de gouverneur van West-Darfur in El Geneina in juni 2023 omdat hij de RSF heeft opgedragen te voorkomen dat burgers die in El Geneina vastzaten, de stad konden verlaten, en omdat hij twee aanvallen op kampen voor intern ontheemden heeft aangestuurd. Na de massamoord in El Geneina heeft hij een comité opgericht om de lichamen op te halen en in massagraven te begraven. Hij is ook betrokken geweest bij pogingen om lichamen te verbergen na een tweede massamoord in Ardamatta, West-Darfur, in november 2023. Tijani Karshom is tevens verantwoordelijk voor het leiden van een aanslag in El Geneina aan de zijde van de RSF en voor het aansturen van artilleriebeschietingen op het kantoor van de gouverneur van West-Darfur in mei 2023, een maand voor de moord op de gouverneur. Tijani Karshom is derhalve betrokken geweest bij acties die de vrede, de stabiliteit en de veiligheid van Sudan bedreigen en bij het beramen, organiseren of plegen van handelingen in West-Darfur die ernstige schendingen van de mensenrechten en het internationaal humanitair recht vormen, waaronder moord, verkrachting en andere ernstige vormen van seksueel en gendergerelateerd geweld, en ontvoering. 16.12.2024 9. Mohamed Ali Ahmed SUBIR Nationaliteit: Sudanees Geslacht: man Functie: luitenant-generaal; directeur van het Directoraat Militaire Inlichtingen (DMI) van de Sudanese strijdkrachten ( Sudanese Armed Forces — SAF) Geassocieerde entiteiten: Sudanese strijdkrachten ( Sudanese Armed Forces — SAF); Directoraat Militaire Inlichtingen (DMI) Mohamed Ali Ahmed Subir is luitenant-generaal in de Sudanese strijdkrachten ( Sudanese Armed Forces — SAF) en directeur van het Directoraat Militaire Inlichtingen (DMI) van de SAF. In die hoedanigheid is hij belast met de operaties van de DMI sinds het uitbreken, op 15 april 2023, van het conflict tussen de SAF, de Rapid Support Forces (RSF) en hun geallieerde gewapende groeperingen. Dat wordt onderstreept door zijn deelname aan openbaar gemaakte bijeenkomsten op hoog niveau van hoge commandanten van de SAF onder leiding van opperbevelhebber Abdelfattah Al-Burhan van het algemene commando van de SAF in Khartoem in mei en juli 2023. Mohamed Ali Ahmed Subir draagt derhalve directe bevelsverantwoordelijkheid voor de intimidatie, willekeurige arrestatie en detentie van: mensenrechtenverdedigers; activisten uit de lokale gemeenschap, waaronder anti-oorlogsactivisten; advocaten; medisch personeel; vrijwilligers bij noodhulpdiensten; leden van politieke partijen en van verzetscomités en mensen die als aanhangers van de RSF worden beschouwd. Mohamed Ali Ahmed Subir is ook betrokken geweest bij verschillende gevallen van seksueel geweld, waaronder verkrachting en bedreiging met verkrachting, die aan de DMI zijn toegeschreven, en bij het plegen door de DMI van daden die neerkomen op foltering en andere vormen van mishandeling. Mohamed Ali Ahmed Subir is ook verantwoordelijk voor het opleggen door de DMI van aanzienlijke beperkingen op de toegang tot en de levering van hulp. Mohamed Ali Ahmed Subir is derhalve direct betrokken geweest bij het plegen van daden door de DMI die ernstige schendingen van de mensenrechten en het internationaal humanitair recht vormen, en is derhalve verantwoordelijk voor acties die de inspanningen om de politieke transitie in Sudan te hervatten, rechtstreeks ondermijnen. 16.12.2024 10. Osman Mohamed HAMID ook bekend als: Osman AMALIYAT Nationaliteit: Sudanees Geslacht: man Functie: generaal-majoor van de RSF; hoofd operaties van de RSF; Geassocieerde entiteiten: Rapid Support Forces (RSF) Osman Mohamed Hamid is generaal-majoor in de Rapid Support Forces (RSF) en hoofd operaties van de RSF. Hij is derhalve belast met de operaties die de RSF sinds het uitbreken, op 15 april 2023, van het conflict tussen de Sudanese strijdkrachten ( Sudanese Armed Forces — SAF), de RSF en hun geallieerde gewapende groeperingen heeft uitgevoerd, zoals met name blijkt uit zijn aanwezigheid op het slagveld in Jebel Aulia in november 2023. Osman Mohamed Hamid draagt derhalve bevelsverantwoordelijkheid voor de voortzetting van de gevechten door de RSF en voor de schendingen van het internationaal recht inzake de mensenrechten en het internationaal humanitair recht door de RSF. Hij is verantwoordelijk voor grootschalige aanvallen op grond van zowel etniciteit als gender, en voor moord, foltering, wijdverbreid seksueel en gendergerelateerd geweld, verkrachting, seksuele slavernij, ontvoering, de rekrutering en het inzetten van kinderen bij vijandelijkheden, en de belemmering van toegang tot humanitaire hulp voor burgers in nood. Osman Mohamed Hamid is derhalve direct betrokken geweest bij het plegen van daden door de RSF die de vrede, de stabiliteit en de veiligheid van Sudan bedreigen. Hij is ook verantwoordelijk voor acties die ernstige schendingen van de mensenrechten en het internationaal humanitair recht vormen, en voor acties die de inspanningen om de politieke transitie in Sudan te hervatten, rechtstreeks ondermijnen. 16.12.2024” ELI: http://data.europa.eu/eli/dec/2024/3154/oj ISSN 1977-0758 (electronic edition)",
  "source": "EUR LEX"
}