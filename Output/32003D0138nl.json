{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003D0138:NL:HTML\">",
  "content": "EUR-Lex - 32003D0138 - NL Avis juridique important | 32003D0138 2003/138/EG: Beschikking van de Commissie van 27 februari 2003 tot vaststelling van onderdeel- en materiaalcoderingsnormen voor voertuigen uit hoofde van Richtlĳn 2000/53/EG van het Europees Parlement en de Raad betreffende autowrakken (Voor de EER relevante tekst) (kennisgeving geschied onder nummer C(2003) 620) Publicatieblad Nr. L 053 van 28/02/2003 blz. 0058 - 0059 Beschikking van de Commissie van 27 februari 2003 tot vaststelling van onderdeel- en materiaalcoderingsnormen voor voertuigen uit hoofde van Richtlijn 2000/53/EG van het Europees Parlement en de Raad betreffende autowrakken (kennisgeving geschied onder nummer C(2003) 620) (Voor de EER relevante tekst) (2003/138/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 2000/53/EG van het Europees Parlement en de Raad van 18 september 2000 betreffende autowrakken(1), en met name op artikel 8, lid 2, Overwegende hetgeen volgt: (1) Krachtens Richtlijn 2000/53/EG dient de Commissie onderdeel- en materiaalcoderingsnormen vast te stellen die door de producenten en materiaal- en apparatuurfabrikanten moeten worden gebruikt, zodat met name onderdelen en materialen die zich voor hergebruik en nuttige toepassing lenen gemakkelijker kunnen worden herkend. (2) Het is dienstig aanvullende coderingsnormen vast te stellen op basis van de praktische ervaring die met de recycling en nuttige toepassing van autowrakken wordt opgedaan. (3) De in deze beschikking vervatte maatregelen zijn in overeenstemming met het advies van het in artikel 11 van Richtlijn 2000/53/EG bedoelde comité, HEEFT DE VOLGENDE BESCHIKKING GEGEVEN: Artikel 1 Onverminderd het bepaalde in artikel 3, lid 3, van Richtlijn 2000/53/EG nemen de lidstaten de nodige maatregelen om ervoor te zorgen dat de producenten, in samenwerking met de materiaal- en apparatuurfabrikanten, voor de etikettering en identificatie van onderdelen en materialen van voertuigen de nomenclatuur gebruiken van de ISO-coderingsnormen voor onderdelen en materialen die in de bijlage van deze beschikking worden genoemd. Artikel 2 Twee jaar na de inwerkingtreding van deze beschikking wordt deze beschikking op basis van de praktische ervaring die met de recycling en nuttige toepassing van autowrakken is opgedaan, opnieuw bezien met het oog op de vaststelling, voorzover nodig, van onderdeel- en materiaalcoderingsnormen voor andere materialen. Artikel 3 Deze beschikking is van toepassing vanaf 1 juli 2003. Artikel 4 Deze beschikking is gericht tot de lidstaten. Gedaan te Brussel, 27 februari 2003. Voor de Commissie Margot Wallström Lid van de Commissie (1) PB L 269 van 21.10.2000, blz. 34. BIJLAGE Ten aanzien van de etikettering en identificatie van meer dan 100 gram wegende kunststofonderdelen en -materialen voor voertuigen is de volgende nomenclatuur van toepassing: - ISO 1043-1 Kunststoffen - Symbolen en afkortingen. Deel 1: Basispolymeren en hun speciale eigenschappen. - ISO 1043-2 Kunststoffen - Symbolen en afkortingen. Deel 2: Vulstoffen en versterkende materialen. - ISO 11469 Kunststoffen - Generieke identificatie en merking van producten van kunststof. Ten aanzien van de etikettering en identificatie van meer dan 200 gram wegende elastomeeronderdelen en -materialen voor voertuigen is de volgende nomenclatuur van toepassing: - ISO 1629 Rubbers en latexen - Nomenclatuur. Niet van toepassing op de etikettering van autobanden. De in de ISO-normen gebruikte symbolen \"&lt; \" en \" &gt;\" mogen door haakjes worden vervangen.",
  "source": "EUR LEX"
}