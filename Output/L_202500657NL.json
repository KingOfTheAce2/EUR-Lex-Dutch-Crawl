{
  "url": "http://www.w3.org/1999/xhtml\">",
  "content": "L_202500657NL.000101.fmx.xml Publicatieblad van de Europese Unie NL L-serie 2025/657 31.3.2025 UITVOERINGSBESLUIT (EU) 2025/657 VAN DE RAAD van 17 maart 2025 tot vaststelling dat op bevredigende wijze is voldaan aan de voorwaarden voor de betaling van de derde tranche van de niet-terugbetaalbare financiële steun en van de steun via leningen uit hoofde van het Oekraïneplan in het kader van de faciliteit voor Oekraïne DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2024/792 van het Europees Parlement en de Raad van 29 februari 2024 tot instelling van de faciliteit voor Oekraïne ( 1 ) , en met name artikel 26, lid 4, Gezien het voorstel van de Europese Commissie, Overwegende hetgeen volgt: (1) Pijler I van de faciliteit voor Oekraïne (de “faciliteit”) stelt financiële steun van maximaal 38 270 000 000 EUR ter beschikking aan Oekraïne voor de periode 2024-2027 in de vorm van niet-terugbetaalbare steun en leningen. De financiering in het kader van pijler I wordt voornamelijk toegewezen op basis van het Oekraïneplan van de faciliteit voor Oekraïne (“het plan”). Het plan bevat de hervormings- en investeringsagenda voor Oekraïne en de kwalitatieve en kwantitatieve stappen die verband houden met financiering in het kader van pijler I van de faciliteit. (2) Op grond van artikel 19 van Verordening (EU) 2024/792 heeft de Raad Uitvoeringsbesluit (EU) 2024/1447 ( 2 ) betreffende de goedkeuring van de beoordeling van het Oekraïneplan vastgesteld. Het tijdschema voor de monitoring en uitvoering van het plan, met inbegrip van de kwalitatieve en kwantitatieve stappen in verband met de financiering in het kader van pijler I van de faciliteit, is opgenomen in de bijlage bij dat besluit. (3) Het totale bedrag aan financiële middelen dat bij Uitvoeringsbesluit (EU) 2024/1447 beschikbaar wordt gesteld voor het plan, beloopt 32 270 000 000 EUR, waarvan 5 270 000 000 EUR in de vorm van niet-terugbetaalbare financiële steun en maximaal 27 000 000 000 EUR in de vorm van leningen. (4) Overeenkomstig de artikelen 24 en 25 van Verordening (EU) 2024/792 is 6 000 000 000 EUR aan Oekraïne uitbetaald als uitzonderlijke overbruggingsfinanciering en is 1 890 000 000 EUR aan Oekraïne uitbetaald in de vorm van een voorfinanciering die overeenkomt met een voorschot van 7 % van de steun via leningen waarvoor Oekraïne in het kader van het plan in aanmerking komt. (5) Overeenkomstig artikel 26, lid 4, van Verordening (EU) 2024/792 is in de eerste twee tranches in het kader van het plan 8 221 521 428 EUR aan Oekraïne uitgekeerd, waarvan 3 000 000 000 EUR is uitgekeerd in de vorm van niet-terugbetaalbare financiële steun en 5 221 521 428 EUR in de vorm van leningen. Overeenkomstig de op grond van artikel 22 van Verordening (EU) 2024/792 gesloten leningsovereenkomst tussen de Unie en Oekraïne is een bedrag van 393 017 742 EUR van de eerste twee tranches gebruikt om de voorfinanciering van de lening te vereffenen. (6) Overeenkomstig artikel 26, lid 2, van Verordening (EU) 2024/792 heeft Oekraïne op 15 januari 2025 een naar behoren gemotiveerd verzoek ingediend tot betaling van de derde tranche van de niet-terugbetaalbare financiële steun en van de steun via leningen, ten bedrage van 3 717 741 935 EUR, zoals vastgesteld in de bijlage bij Uitvoeringsbesluit (EU) 2024/1447. Het verzoek ging vergezeld van een reeks documenten die aantonen dat de desbetreffende stappen op bevredigende wijze zijn uitgevoerd, alsmede alle andere documenten die vereist zijn op grond van artikel 12 van de kaderovereenkomst, artikel 5 van de financieringsovereenkomst en artikel 6 van de leningsovereenkomst tussen de Unie en Oekraïne op grond van respectievelijk de artikelen 9, 10 en 22 van Verordening (EU) 2024/792. (7) Overeenkomstig Uitvoeringsbesluit (EU) 2024/1447 heeft Oekraïne bij zijn betalingsverzoek bewijs overgelegd dat op bevredigende wijze is voldaan an de 13 stappen die in het vierde kwartaal van 2024 moesten worden gedaan. Die 13 stappen hebben betrekking op verschillende hervormingen die in het plan zijn uiteengezet in het kader van de hoofdstukken over het beheer van de overheidsfinanciën, het rechtsstelsel, het beheer van overheidsactiva, menselijk kapitaal, het ondernemingsklimaat, decentralisatie en regionaal beleid, de energiesector, vervoer, de agrovoedingssector en het beheer van kritieke grondstoffen. Wetgeving over de verbetering van de insolventieregeling, over het waarborgen van de onafhankelijkheid van de nationale regelgevende commissie voor energie en nutsbedrijven van Oekraïne, over het staatslandbouwregister en over de herziening van het nationale programma voor de ontwikkeling van de minerale hulpbronnen is in werking getreden. Het beleid inzake staatseigendom is vastgesteld en de triage van staatsbedrijven is voltooid. Er zijn strategieën vastgesteld voor het hervormen van de psychoneurologische en andere residentiële instellingen en het de-institutionaliseren van de zorg voor personen met een handicap, ouderen en kinderen. Oekraïne heeft ook het volgende aangenomen: resoluties voor de hervatting van de markttoezichtmaatregelen en controles op non-foodproducten; resoluties voor de ontwikkeling van stadsplanning op lokaal niveau; de herziene nationale vervoersstrategie van Oekraïne; de strategie voor de ontwikkeling en uitbreiding van grensinfrastructuur met de EU-lidstaten en de Republiek Moldavië; en de strategie voor landbouw en plattelandsontwikkeling. Er is een marktgericht kader voor hernieuwbare energie ingevoerd. (8) Overeenkomstig artikel 26, lid 4, van Verordening (EU) 2024/792 heeft de Commissie het verzoek van Oekraïne in detail onderzocht en heeft zij een positieve beoordeling afgegeven over de bevredigende uitvoering van de 13 kwalitatieve en kwantitatieve stappen voor de derde tranche, zoals gespecificeerd in de bijlage bij dit besluit. Die positieve beoordeling is gedaan in de context van de uitvoering van het plan. Verdere aanpassing aan het EU-acquis zal worden vergemakkelijkt door middel van het EU-toetredingsproces. (9) De Commissie heeft geoordeeld dat Oekraïne nog steeds voldoet aan de in artikel 5 van Verordening (EU) 2024/792 vastgestelde voorwaarde voor steun van de Unie. Oekraïne blijft met name doeltreffende democratische mechanismen in stand houden en eerbiedigen, waaronder een parlementair meerpartijenstelsel en de rechtsstaat, en het blijft de eerbiediging van de mensenrechten garanderen, met inbegrip van de rechten van personen die tot minderheden behoren. (10) Daarom moet in dit besluit worden vastgesteld dat op bevredigende wijze is voldaan aan de desbetreffende voorwaarden voor de betaling van de derde tranche uit hoofde van het plan. (11) Gezien de moeilijke begrotingssituatie van Oekraïne is het van het grootste belang dat de middelen zo snel mogelijk worden uitbetaald. Gezien de urgentie van de situatie en met het oog op de bespoediging van het proces moet dit besluit in werking treden op de dag van de bekendmaking ervan in het Publicatieblad van de Europese Unie en moet het van toepassing zijn vanaf de datum waarop het wordt vastgesteld, HEEFT HET VOLGENDE BESLUIT VASTGESTELD: Artikel 1 Er wordt vastgesteld dat op bevredigende wijze is voldaan aan de desbetreffende voorwaarden voor de betaling van de derde tranche van 3 717 741 935 EUR, zoals vastgesteld in de bijlage bij Uitvoeringsbesluit (EU) 2024/1447, in overeenstemming met de door de Commissie overeenkomstig artikel 26 van Verordening (EU) 2024/792 verstrekte beoordeling, die aan dit besluit is gehecht. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Het is van toepassing vanaf de datum van de vaststelling ervan. Gedaan te Brussel, 17 maart 2025. Voor de Raad De voorzitter K. KALLAS ( 1 ) PB L, 2024/792, 29.2.2024, ELI: http://data.europa.eu/eli/reg/2024/792/oj . ( 2 ) Uitvoeringsbesluit (EU) 2024/1447 van de Raad van 14 mei 2024 betreffende de goedkeuring van de beoordeling van het Oekraïneplan ( PB L, 2024/1447, 24.5.2024, ELI: http://data.europa.eu/eli/dec_impl/2024/1447/oj ). BIJLAGE Beoordeling of de stappen in verband met de derde tranche van het Oekraïneplan op bevredigende wijze zijn uitgevoerd SAMENVATTING Overeenkomstig artikel 26 van Verordening (EU) 2024/792 van 29 februari 2024 tot instelling van de faciliteit voor Oekraïne ( 1 ) heeft Oekraïne op 15 januari 2025 een verzoek ingediend om betaling van de derde tranche uit hoofde van het Oekraïneplan. Ter staving van het betalingsverzoek heeft Oekraïne aangetoond dat alle 13 stappen op bevredigende wijze zijn uitgevoerd, overeenkomstig de bijlage bij Uitvoeringsbesluit (EU) 2024/1447 van de Raad van 14 mei 2024 betreffende de goedkeuring van de beoordeling van het Oekraïneplan (de bijlage bij het uitvoeringsbesluit van de Raad) ( 2 ) . Op basis van de door Oekraïne verstrekte informatie wordt aangenomen dat er op bevredigende wijze is voldaan aan alle 13 stappen. Als onderdeel van hoofdstuk C.2 over het beheer van de overheidsfinanciën is het strategisch plan voor de digitalisering van de nationale belastingdienst vastgesteld. Als onderdeel van hoofdstuk C.3 over het rechtsstelsel is wetgeving ter verbetering van de insolventieregeling in werking getreden. Als onderdeel van hoofdstuk C.6 over het beheer van overheidsactiva is het beleid inzake staatseigendom vastgesteld en is de triage van staatsbedrijven voltooid. Als onderdeel van hoofdstuk C.7 over menselijk kapitaal zijn zowel de strategie voor het hervormen van de psychoneurologische en andere residentiële instellingen en het de-institutionaliseren van de zorg voor personen met een handicap en ouderen, als de strategie voor kinderen vastgesteld. Als onderdeel van hoofdstuk C.8 over het ondernemingsklimaat is de resolutie voor de hervatting van markttoezichtmaatregelen en controles op non-foodproducten aangenomen. Als onderdeel van hoofdstuk C.9 over decentralisatie en regionaal beleid zijn de resoluties over de ontwikkeling van stadsplanning op lokaal niveau aangenomen. Als onderdeel van hoofdstuk C.10 over energie is een marktgericht kader voor hernieuwbare energie ingevoerd en is de wetgeving in werking getreden om de onafhankelijkheid van de nationale regelgevende commissie voor energie en nutsbedrijven te waarborgen. Als onderdeel van hoofdstuk C.11 over vervoer zijn de herziene nationale vervoersstrategie en de strategie voor de ontwikkeling en uitbreiding van de grensinfrastructuur met de EU-lidstaten en de Republiek Moldavië vastgesteld. Als onderdeel van hoofdstuk C.12 over de agrovoedingssector is de strategie voor landbouw en plattelandsontwikkeling vastgesteld en is de wetgeving inzake het staatslandbouwregister in werking getreden. Als onderdeel van hoofdstuk C.13 over het beheer van kritieke grondstoffen is de wetgeving tot herziening van het nationale programma voor de ontwikkeling van de minerale hulpbronnen in werking getreden. Stap 2.1 Naam van de stap: Vaststelling van het strategisch plan voor de digitalisering van de nationale belastingdienst Betrokken hervorming/investering: Hervorming 1. Verbeterd beheer van de inkomsten Gefinancierd met: leningen Achtergrond De in de bijlage bij het uitvoeringsbesluit van de Raad beschreven vereiste voor stap 2.1 is: “ Vaststelling van het strategisch plan voor digitale ontwikkeling, digitale transformatie en digitalisering van de nationale belastingdienst in Oekraïne, in overeenstemming met de aanbevelingen van de nationale inkomstenstrategie 2024-2030. ” Stap 2.1 is de tweede stap in de uitvoering van hervorming 1 van hoofdstuk 2 (Beheer van overheidsfinanciën). Deze werd voorafgegaan door stap 2.2 (vaststelling van het strategisch plan voor de digitalisering van de nationale douanedienst), die in het tweede kwartaal van 2024 positief werd beoordeeld. Verstrekt bewijsmateriaal 1. een samenvattend document waarin naar behoren wordt gemotiveerd hoe op bevredigende wijze aan de stap is voldaan overeenkomstig de vereisten van de bijlage bij het uitvoeringsbesluit van de Raad; 2. een kopie van besluit nr. 660 van het Ministerie van Financiën van 24 december 2024 betreffende de uitvoering van het besluit van het comité voor het beheer van informatietechnologie in het systeem voor het beheer van de overheidsfinanciën; 3. een kopie van het strategisch plan voor de digitalisering van de Oekraïense belastingdienst tot 2030 als bijlage bij besluit nr. 660 van het Ministerie van Financiën van 24 december 2024. Analyse De door de Oekraïense autoriteiten verstrekte motivering en materiële bewijzen hebben betrekking op alle constitutieve elementen van stap 2.1. Hervorming 1 van hoofdstuk 2 (Beheer van overheidsfinanciën) beoogt de mobilisatie van binnenlandse inkomsten te vergroten door de efficiëntie en doeltreffendheid van de belasting- en douanediensten te verbeteren. Daartoe heeft het Ministerie van Financiën bij besluit nr. 660 van 24 december 2024 het strategisch plan voor de digitalisering van de Oekraïense belastingdienst tot 2030 vastgesteld. Het strategisch plan heeft tot doel de werking van de belastingdienst en de capaciteit voor dienstverlening te versterken door het ecosysteem van de digitale infrastructuur te moderniseren. Het strategisch plan bevat de belangrijkste prioriteiten en bijbehorende projecten voor de digitale ontwikkeling van de nationale belastingdienst, in overeenstemming met het Oekraïense belastingwetboek en de nationale inkomstenstrategie voor 2024-2030. De belangrijkste prioriteiten zijn: i) de naleving door de belastingbetaler te verbeteren; ii) de transparantie te bevorderen; iii) de kwaliteit en het beheer van de gegevens te verbeteren; iv) de bijbehorende digitale systemen af te stemmen op de digitale systemen van de EU, en v) de gegevensbeveiliging te verbeteren. In het plan worden 26 projecten genoemd die de komende vijf jaar moeten worden uitgevoerd om de vastgestelde prioriteiten te helpen verwezenlijken. Deze projecten hebben tot doel bestaande IT-systemen te verbeteren of nieuwe in te voeren. Met het oog op het verbeteren van de naleving door de belastingbetaler en het verhogen van de totale belastinggrondslag voorziet het plan in de invoering van een geautomatiseerd risicogebaseerd beheers- en auditsysteem dat bedoeld is om belastingplichtigen met een hoog risico op te sporen en de risico’s van niet-naleving te beoordelen. Het voorstel voorziet ook in verbeteringen in het langs elektronische weg vooraf invullen van belastingaangiften om de belastingaangifte te vergemakkelijken. Met het oog op het bevorderen van de transparantie zal een informatiebeheersysteem worden ingevoerd om realtimegegevens over de belastingstatus van belastingplichtigen te verstrekken. Het opzetten van één elektronisch magazijn voor gegevensopslag moet de kwaliteit, het beheer en het gebruik van de gegevens verbeteren. Integratie met het systeem voor de uitwisseling van btw-informatie (VIES) en het systeem voor toezicht op het verkeer van accijnsgoederen (EMCS) moet Oekraïne helpen zijn digitale systemen verder af te stemmen op de digitale systemen van de EU. Het strategisch plan bevat een herzieningsclausule met het oog op afstemming op potentiële ontwikkelingen op EU-niveau met betrekking tot digitale systemen op het gebied van belastingadministratie, waaronder VIES en EMCS. Beoordeling door de Commissie: op bevredigende wijze uitgevoerd Stap 3.6 Naam van de stap: Inwerkingtreding van de wetgeving inzake betere insolventieregelingen Betrokken hervorming/investering: Hervorming 2. Hervormingen van insolventieprocedures en handhaving van rechterlijke uitspraken Gefinancierd met: niet-terugbetaalbare steun Achtergrond De in de bijlage bij het uitvoeringsbesluit van de Raad beschreven vereiste voor stap 3.6 is: “ Inwerkingtreding van de wetgeving voor de verbetering van de insolventieregeling en de daarmee verband houdende secundaire wetgeving, waarbij het systeem voor de preventie van insolventie en het instrument voor vroegtijdige waarschuwing voor rechtspersonen en ondernemers wordt ingevoerd, in overeenstemming met de beginselen van Richtlijn (EU) 2019/1023 van het Europees Parlement en de Raad van 20 juni 2019 betreffende preventieve herstructureringsstelsels, betreffende kwijtschelding van schuld en beroepsverboden, en betreffende maatregelen ter verhoging van de efficiëntie van procedures inzake herstructurering, insolventie en kwijtschelding van schuld, en tot wijziging van Richtlijn (EU) 2017/1132. De nieuwe wetgeving is gericht op deze belangrijke gebieden: — voorkomen van faillissementen en herstellen van de solventie van schuldenaren; — vroegtijdig opsporen van aanwijzingen van een crisis in de onderneming; — in kaart brengen van bijkomende mogelijkheden om de solventie van ondernemingen te herstellen; — beschikbaar stellen van informatie aan ondernemingen over de mechanismen voor het voorkomen van insolventie en voor vroegtijdige waarschuwing. ” Stap 3.6 is de eerste van vijf stappen van de uitvoering van hervorming 2 van hoofdstuk 3 (Rechtssysteem). Dit wordt gevolgd door stap 3.8 (gepland voor het tweede kwartaal van 2025) ter verbetering van de uitvoering van rechterlijke beslissingen; stap 3.9 (gepland voor het vierde kwartaal van 2025) over het gegevensverzamelingssysteem voor de handhaving van beslissingen; stap 3.7 (gepland voor het eerste kwartaal van 2026) betreffende de vereenvoudiging van insolventieprocedures voor kleine en middelgrote ondernemingen (kmo’s); en stap 3.10 (gepland voor het tweede kwartaal van 2026) over de modernisering van het IT-systeem voor de handhaving van rechterlijke beslissingen. Verstrekt bewijsmateriaal 1) een samenvattend document waarin naar behoren wordt gemotiveerd hoe op bevredigende wijze aan de stap is voldaan overeenkomstig de vereisten van de bijlage bij het uitvoeringsbesluit van de Raad; 2) een kopie van de Oekraïense wet nr. 3985-IX van 19 september 2024 houdende wijzigingen van het Oekraïense wetboek inzake faillissementsprocedures en andere wetgevingshandelingen van Oekraïne met betrekking tot de uitvoering van Richtlijn 2019/1023 van het Europees Parlement en de Raad van de Europese Unie en de invoering van preventieve herstructureringsprocedures; 3) een kopie van de Oekraïense wet nr. 4114-IX van 4 december 2024 houdende wijzigingen van bepaalde Oekraïense wetgevingshandelingen inzake het prioritaire recht van bepaalde categorieën intern ontheemden om compensatie te ontvangen voor verwoeste onroerendgoedobjecten; 4) een kopie van resolutie nr. 1424 van het kabinet van ministers van Oekraïne van 13 december 2024 inzake wijzigingen van de verordening van het Ministerie van Justitie van Oekraïne en intrekking van bepaalde resoluties van het kabinet van ministers van Oekraïne inzake faillissementen; 5) een kopie van besluit nr. 3710/5 van het Ministerie van Justitie van Oekraïne van 23 december 2024 inzake de goedkeuring van de procedure voor het verzamelen, samenvatten en publiceren van statistische informatie over de procedures voor preventieve herstructurering, faillissementen en insolventie van een individu op de website van het Ministerie van Justitie van Oekraïne; 6) een kopie van besluit nr. 3734/5 van het Oekraïense Ministerie van Justitie van 25 december 2024 inzake de goedkeuring van de standaardformulieren van het preventieve herstructureringsplan voor micro-ondernemingen en kleine ondernemingen en de overeenkomst met de beheerder preventieve herstructurering; 7) een kopie van besluit nr. 3733/5 van het Ministerie van Justitie van Oekraïne van 25 december 2024 inzake wijzigingen in de lijsten van verplichte onderwerpen voor de opleiding van personen die werkzaamheden van insolventiefunctionarissen willen uitoefenen ten behoeve van de opleiding van insolventiefunctionarissen in faillissementszaken van niet-bancaire financiële instellingen en in faillissementszaken van staatsbedrijven en bedrijfsverenigingen in het toegestane kapitaal waarvan meer dan 50 % van de aandelen in handen is van de staat. Analyse De door de Oekraïense autoriteiten verstrekte motivering en materiële bewijzen hebben betrekking op alle constitutieve elementen van stap 3.6. Het Oekraïense parlement heeft op 19 september 2024 wet nr. 3985-IX aangenomen. Op 4 december 2024 heeft het wet nr. 4114-IX tot wijziging van de datum van inwerkingtreding van de bepalingen van de wet aangenomen. Op basis van deze wijziging trad de wet op 1 januari 2025 in werking en volgde de desbetreffende secundaire wetgeving tussen 4 december 2024 en 1 januari 2025. Bij wet nr. 3985-IX wordt een systeem van instrumenten voor insolventiepreventie en vroegtijdige waarschuwing voor rechtspersonen en ondernemers ingevoerd, in overeenstemming met de beginselen van Richtlijn (EU) 2019/1023 van het Europees Parlement en de Raad van 20 juni 2019 betreffende preventieve herstructureringsstelsels, betreffende kwijtschelding van schuld en beroepsverboden, en betreffende maatregelen ter verhoging van de efficiëntie van procedures inzake herstructurering, insolventie en kwijtschelding van schuld, en tot wijziging van Richtlijn (EU) 2017/1132. Het bij de wet ingevoerde systeem maakt het mogelijk faillissementen te voorkomen en de solvabiliteit van schuldenaren te herstellen. Dit houdt met name het volgende in: i) de vaststelling en melding van insolventierisico’s; ii) een duidelijk proces voor het inleiden en afwikkelen van een preventieve herstructureringsprocedure; iii) duidelijke en alomvattende vereisten voor herstructureringsplannen; iv) de benoeming van een insolventiefunctionaris; v) een verplichting voor schuldenaren om de levensvatbaarheid van een bedrijf aan te tonen; vi) uitvoering van een toets van het belang van de schuldeisers; vii) maatregelen ter bescherming van schuldenaren (met inbegrip van de opschorting van uitvoeringsmaatregelen); viii) een categorie-overschrijdend “cram-down”-mechanisme voor de afwikkeling van de vorderingen van schuldeisers; ix) bescherming van de belangen van de werknemers, en x) vereenvoudiging van de procedure voor micro-, kleine en middelgrote ondernemingen. De wet maakt het mogelijk om tekenen van een crisis in een bedrijf vroegtijdig op te sporen. Hierbij zijn auditoren, accountants en het management van een onderneming wettelijk verplicht om schuldenaren in kennis te stellen van dreigende insolventie of tekenen daarvan. Het Ministerie van Justitie van Oekraïne moet op zijn website informatie beschikbaar stellen over de procedure en instrumenten voor vroegtijdige waarschuwing voor insolventierisico’s. In de secundaire wetgeving worden de verplichte opleidingseisen voor insolventiefunctionarissen geactualiseerd om daarin preventieve herstructurering op te nemen, met als doel het bewustzijn over de procedure te vergroten en het gebruik ervan te bevorderen. De wet maakt het mogelijk aanvullende mogelijkheden om de solvabiliteit van ondernemingen te herstellen, in kaart te brengen en toe te passen. Hiertoe behoren aanvullende maatregelen ter bescherming van schuldenaren voor tussentijdse financiering, voor de herprofilering van verplichtingen en voor nieuwe financierings- en kapitaalverhogende maatregelen als onderdeel van het herstructureringsplan. Beoordeling door de Commissie: op bevredigende wijze uitgevoerd Stap 6.1 Naam van de stap: Vaststelling van het beleid inzake staatseigendom en van de triage van staatsbedrijven Betrokken hervorming/investering: Hervorming 1. Vaststelling van een beleid inzake staatseigendom Gefinancierd met: leningen Achtergrond: De in de bijlage bij het uitvoeringsbesluit van de Raad beschreven vereiste voor stap 6.1 is: “ Aanneming en publicatie van de resolutie van het kabinet van ministers van Oekraïne inzake de goedkeuring van het algemene beleid inzake staatseigendom en de “triage” van staatsbedrijven. Het beleid inzake staatseigendom is gericht op deze belangrijke gebieden: — inventarisering van de overheidsbeleidsdoelstellingen die staatsbedrijven moeten verwezenlijken; — beschrijving van de rol van de overheid in het bestuur van staatsbedrijven, van de manier waarop de overheid haar eigendomsbeleid zal uitvoeren, en van de respectieve rollen en verantwoordelijkheden van de overheidsinstanties die betrokken zijn bij de uitvoering ervan; — vaststelling van de algemene beweegredenen om staatsbedrijven in staatseigendom te houden, en regelmatige evaluaties van deze beweegredenen; — vooropstelling van overheidsbrede en langetermijnprioriteiten met betrekking tot eigendom van staatsbedrijven; — vaststelling van het dividendbeleid en het beloningsbeleid voor leden van de toezichthoudende raden en bestuurders. Het eigendomsbeleid laat toe om de OESO-hervormingen van de corporate governance in DSB-ondernemingen toe te passen teneinde het concurrentievermogen op de aardgasmarkten te verbeteren. De triage van staatsbedrijven levert de volgende resultaten op: — een lijst van strategische staatsbedrijven die staatseigendom blijven; — een lijst van staatsbedrijven die worden voorgedragen voor privatisering, waarop in een onderafdeling ook alle staatsbedrijven zijn opgenomen die tijdens de periode van de krijgswet tijdelijk worden uitgesloten van privatisering; — en een lijst van staatsbedrijven die zullen worden geliquideerd. ” Stap 6.1 is de enige stap van de uitvoering van hervorming 1 van hoofdstuk 6 (Beheer van overheidsactiva). Verstrekt bewijsmateriaal 1) een samenvattend document waarin naar behoren wordt gemotiveerd hoe op bevredigende wijze aan de stap is voldaan overeenkomstig de vereisten van de bijlage bij het uitvoeringsbesluit van de Raad; 2) een kopie van resolutie nr. 1369 van het kabinet van ministers van 29 november 2024 over de vaststelling van het beleid inzake staatseigendom, het beloningsbeleid voor leden van de toezichthoudende raden van staatsbedrijven en hun bestuurders, het dividendbeleid van de staat; 3) een kopie van het beleid inzake staatseigendom, het beloningsbeleid voor leden van de toezichthoudende raden van staatsbedrijven en hun bestuurders, en het dividendbeleid van de staat als bijlage bij resolutie nr. 1369 van het kabinet van ministers van 29 november 2024; 4) een kopie van protocol nr. 122 bij besluit nr. 2.6 van 29 november 2024 betreffende de goedkeuring van het actieplan voor het beleid inzake staatseigendom; 5) een kopie van het actieplan voor het beleid inzake staatseigendom als bijlage bij protocol nr. 122 bij besluit nr. 2.6 van 29 november 2024; 6) een kopie van protocol nr. 135 bij besluit nr. 6.1 van 27 december 2024 betreffende de goedkeuring van de triage van staatsbedrijven; 7) een kopie van een uittreksel uit protocol nr. 9 van de vergadering van het kabinet van ministers van 24 januari 2025, waarin kennis wordt genomen van de door het Ministerie van Energie opgestelde routekaart voor de hervorming van de corporate governance van gasdistributiesysteembeheerders. Analyse De door de Oekraïense autoriteiten verstrekte motivering en materiële bewijzen hebben betrekking op alle constitutieve elementen van stap 6.1. Het kabinet van ministers van Oekraïne heeft op 29 november 2024 het beleid inzake staatseigendom vastgesteld. Dit is een uitgebreid document waarin de rol van de staat bij het beheer van staatsbedrijven wordt omschreven. Volgens de bepalingen ervan moet het document verplicht worden herzien binnen één jaar na goedkeuring en vervolgens ten minste om de vijf jaar. In het beleid inzake staatseigendom is een reeks beleidsdoelstellingen vastgesteld waaraan staatsbedrijven moeten bijdragen, zoals het leveren van goederen en diensten om te voorzien in de behoeften van de burgers en het bijdragen aan duurzame economische ontwikkeling en maatschappelijk welzijn. Van staatsbedrijven wordt ook verwacht dat zij bijdragen tot milieubescherming, energie-efficiëntie en digitalisering. In het primaire recht van Oekraïne zijn de belangrijkste verantwoordelijkheden van overheidsinstanties bij het beheer van staatsbedrijven vastgelegd. Verder wordt in het beleid inzake staatseigendom de rol beschreven die overheidsorganen en de betrokken belanghebbenden als het antimonopoliecomité en het Staatseigendomsfonds spelen in de verschillende processen met betrekking tot het beheer van staatseigendom. Er is een gedetailleerde toewijzing van verantwoordelijkheden opgenomen (bv. voor triage, privatisering, toepassing van de beginselen van corporate governance en beoordeling van de prestaties van staatsbedrijven). In het kader van de triage coördineert het Ministerie van Economische Zaken de bijdragen van vakministeries en belanghebbenden voor de voorbereiding van de triage, terwijl het kabinet van ministers verantwoordelijk is voor de formele goedkeuring en bekrachtiging ervan. Het Oekraïense parlement wordt ook geraadpleegd over de goedkeuring van de lijst van staatsbedrijven die in staatshanden moeten blijven. Het beleid inzake staatseigendom beschrijft ook de rol van het Ministerie van Financiën gedurende het hele proces. In het beleid inzake staatseigendom worden de algemene redenen en doelstellingen uiteengezet om staatsbedrijven onder staatscontrole te houden. Er wordt gewezen op het risico van marktfalen en natuurlijke monopolies alsook op de noodzaak om overwegingen op het gebied van nationale veiligheid en defensie te waarborgen. De beheersinstanties van staatsbedrijven moeten aantonen dat zij voldoen aan de in het beleid inzake staatseigendom uiteengezette doelstellingen en redenen om de onderneming onder staatscontrole te houden. In het beleid inzake staatseigendom worden de langetermijn- en overheidsprioriteiten voor staatseigendom uiteengezet, teneinde een deugdelijk beheer van staatseigendom te waarborgen. Onderdeel hiervan is het formuleren van transparantie- en rapportagevereisten voor staatsbedrijven, procedures en doelstellingen voor de beoordeling van de activiteiten van staatsbedrijven, alsmede procedures om de naleving van de concurrentieneutraliteit en de corporate governance te waarborgen. Verder worden in het document de doelstellingen uiteengezet met betrekking tot het beheer van staatseigendom tijdens de staat van beleg, met als specifieke kortetermijndoelstelling het waarborgen van de nationale veiligheid. Naast het beleid inzake staatseigendom heeft het kabinet van ministers van Oekraïne een beloningsbeleid voor leden van de toezichthoudende raden van staatsbedrijven en hun bestuurders en een dividendbeleid van de staat vastgesteld. Het beloningsbeleid schrijft een meer uniforme aanpak voor de verschillende staatsbedrijven voor. Het dividendbeleid van de staat bevat algemene beginselen voor het bepalen van de omvang en de betaling van dividenden van staatsbedrijven aan de staatsbegroting. Het beleid inzake staatseigendom omvat een toezegging door Oekraïne om OESO-hervormingen van de corporate governance door te voeren bij distributiesysteembeheerders (DSB’s) om de concurrentie op de aardgasmarkten te verbeteren. Met het oog op het verder uitwerken van deze toezegging heeft het kabinet van ministers kennis genomen van een routekaart voor de oprichting van een afzonderlijke en onafhankelijke rechtspersoonlijkheid met een onafhankelijke raad van toezicht die DSB’s beheert, volgens de beginselen van corporate governance. In het beleid inzake staatseigendom worden ook de stappen in het triageproces beschreven. Op basis hiervan heeft het kabinet van ministers de triage van staatsbedrijven formeel vastgesteld. Een en ander omvat: i) de lijst van staatsbedrijven die staatseigendom moeten blijven; ii) de lijst van staatsbedrijven waarvan de privatisering tijdens de staat van beleg is opgeschort, alsook iii) de lijst van staatsbedrijven waarvan de eigendommen onder zeggenschap van het Staatseigendomsfonds zullen worden geplaatst met het oog op privatisering of liquidatie. Zoals gedefinieerd in het beleid inzake staatseigendom zal het Staatseigendomsfonds vervolgens twee afzonderlijke lijsten opstellen, één voor staatsbedrijven die zullen worden geprivatiseerd en één voor bedrijven die zullen worden geliquideerd. Beoordeling door de Commissie: op bevredigende wijze uitgevoerd Stap 7.5 Naam van de stap: Vaststelling van de strategie voor het hervormen van de psychoneurologische en andere residentiële instellingen en het de-institutionaliseren van de zorg voor personen met een handicap en ouderen, en van de strategie voor het waarborgen van het recht van ieder kind in Oekraïne om op te groeien in een gezinsomgeving voor 2024-2028 Betrokken hervorming/investering: Hervorming 5. Verbeterde sociale infrastructuur en de-institutionalisering Gefinancierd met: leningen Achtergrond De in de bijlage bij het uitvoeringsbesluit van de Raad beschreven vereiste voor stap 7.5 is: “ Vaststelling van de beschikking van het kabinet van ministers inzake de goedkeuring van de strategie voor het hervormen van de psychoneurologische en andere residentiële instellingen en het de-institutionaliseren van de zorg voor personen met een handicap en ouderen, en van de beschikking van het kabinet van ministers inzake de goedkeuring van de strategie voor het waarborgen van het recht van ieder kind in Oekraïne om op te groeien in een gezinsomgeving voor 2024-2028. De strategieën zijn gericht op deze belangrijke gebieden: — de ontwikkeling van sociale diensten om gezinnen met kinderen, personen met een handicap en ouderen te ondersteunen om zelfstandig te leven in de gemeenschap en institutionalisering te voorkomen; — de ontwikkeling van diensten inzake beschermd wonen voor personen met een handicap en ouderen die behoefte hebben aan bijkomende steun; — voorzien in gezinsgerichte opvoedingsvormen (bv. pleegzorg, voogdijschap en adoptie) voor kinderen zonder ouderlijke zorg. ” Stap 7.5 is de enige stap van de uitvoering van hervorming 5 van hoofdstuk 7 (Menselijk kapitaal). Verstrekt bewijsmateriaal 1) een samenvattend document waarin naar behoren wordt gemotiveerd hoe op bevredigende wijze aan de stap is voldaan overeenkomstig de vereisten van de bijlage bij het uitvoeringsbesluit van de Raad; 2) een kopie van besluit nr. 1355-r van het kabinet van ministers inzake de goedkeuring van de strategie voor het hervormen van de psychoneurologische en andere residentiële instellingen en het de-institutionaliseren van de zorg voor volwassenen met een handicap en ouderen tot 2034, alsook het operationeel plan van maatregelen voor de uitvoering ervan in de periode 2025-2027, beide van 24 december 2024; 3) een kopie van besluit nr. 1201 van het kabinet van ministers tot goedkeuring van de strategie voor het waarborgen van het recht van ieder kind in Oekraïne om op te groeien in een gezinsomgeving voor de jaren 2024-2028, alsook van het operationeel plan van maatregelen voor de uitvoering ervan voor de jaren 2024-2026, beide van 26 november 2024. Analyse De door de Oekraïense autoriteiten verstrekte motivering en materiële bewijzen hebben betrekking op alle constitutieve elementen van stap 7.5. “De strategie voor het waarborgen van het recht van ieder kind om op te groeien in een gezinsomgeving voor 2024-2028” werd op 26 november 2024 door het kabinet van ministers vastgesteld, samen met het operationele actieplan voor de uitvoering ervan voor 2024-2026. De strategie heeft tot doel ervoor te zorgen dat elk kind gebruik kan maken van zijn recht om op te groeien in een veilige en ondersteunende gezinsomgeving door een ondersteuningssysteem voor kinderen en gezinnen met kinderen op te zetten, kinderen weer in hun gezin te integreren en gezinsgerichte opvoedingsvormen te ontwikkelen (waaronder pleegzorg, voogdijschap en adoptie). De strategie is gebaseerd op de beginselen van de-institutionalisering en het feit dat het gezin de beste omgeving is voor een volledige en harmonieuze ontwikkeling van het kind. Daarbij wordt gestreefd naar gezinsgerichte opvoedingsvormen, met stappen om de wetgeving te wijzigen en de weg vrij te maken voor betere plaatsingen waarbij rekening wordt gehouden met de belangen en behoeften van het kind. De strategie ondersteunt de opvoeding van wezen en kinderen die verstoken zijn van ouderlijke zorg, met inbegrip van kinderen met een handicap, in een gezinsomgeving. Doel is om kinderen en gezinnen ondersteunende diensten te bieden, waaronder: steun voor de specialisatie van pleeggezinnen, om hen te helpen de juiste voorwaarden te scheppen voor kinderen met speciale behoeften; gerichte ondersteunende diensten voor kinderen (met inbegrip van kinderen met een handicap) en personen tussen 14 en 23 jaar die alternatieve zorg en opvoeding ontvangen, om hen te helpen zelfstandig te leven en actief deel te nemen aan de samenleving. “De strategie voor het hervormen van de psychoneurologische en andere residentiële instellingen en het de-institutionaliseren van de zorg voor volwassenen met een handicap en ouderen tot 2034” werd op 24 december 2024 door het kabinet van ministers vastgesteld, samen met het operationele plan voor de uitvoering van de eerste fase van de strategie voor de periode 2025-2027. De strategie moet ervoor zorgen dat mensen met een handicap en ouderen hun recht op zelfstandig wonen en inclusie in hun lokale gemeenschap kunnen uitoefenen. Onderdeel hiervan is het waarborgen van onbelemmerde toegang tot de benodigde diensten (bv. onderwijs, cultuur en sociale, juridische, medische en psychologische bijstand). De strategie ondersteunt de ontwikkeling van de markt voor sociale diensten, diensten op het gebied van rehabilitatie en ondersteund wonen, die mensen met een handicap en ouderen nodig hebben om zelfstandig in de omgeving van hun voorkeur te leven. Daarbij wordt de rol van gezinnen erkend, met als doel de toegang tot informatie over beschikbare zorg- en ondersteuningsopties voor geïnformeerde besluitvorming te verbeteren. De strategie ondersteunt verbeteringen in de kwaliteit van langdurige zorg en sociale diensten. Doel is om de procedures en normen voor het verlenen van dergelijke diensten te verbeteren en het systeem voor de beoordeling van de naleving van dergelijke normen te actualiseren. Beoordeling door de Commissie: op bevredigende wijze uitgevoerd Stap 8.7 Naam van de stap: Aanneming van de resolutie voor de hervatting van de markttoezichtmaatregelen en controles op non-food producten, met inbegrip van productveiligheidsinspecties Betrokken hervorming/investering: Hervorming 5. Harmonisatie van wetgeving en normen met die van de EU Gefinancierd met: leningen Achtergrond De in de bijlage bij het uitvoeringsbesluit van de Raad beschreven vereiste voor stap 8.7 is: “ Aanneming van de resolutie van het kabinet van ministers van Oekraïne inzake wijzigingen van resolutie nr. 303 van 13 maart 2022 inzake de beëindiging van de uitvoering van staatscontroles en markttoezicht door de staat onder de staat van beleg met betrekking tot de uitsluiting van markttoezicht door de staat van het toepassingsgebied daarvan en tot intrekking van resolutie nr. 550 van 3 mei 2022 inzake de beëindiging van de uitvoering van staatscontroles op non-foodproducten onder de staat van beleg. ” Stap 8.7 is de eerste van twee stappen van de uitvoering van hervorming 5 van hoofdstuk 8 (Ondernemingsklimaat). Daarna volgt stap 8.8 (gepland voor het derde kwartaal van 2025) betreffende de vaststelling van geharmoniseerde normen voor drie groepen industriële producten. Verstrekt bewijsmateriaal 1) een kopie van resolutie nr. 261 van het kabinet van ministers van 8 maart 2024 inzake wijzigingen van de resoluties van het kabinet van ministers van Oekraïne nr. 303 van 13 maart 2022, en nr. 550 van 3 mei 2022; 2) een kopie van resolutie nr. 1052 van het kabinet van ministers van 6 september 2024 inzake wijzigingen van de resoluties van het kabinet van ministers van Oekraïne nr. 303 van 13 maart 2022, en nr. 550 van 3 mei 2022; 3) een kopie van resolutie nr. 1511 van het kabinet van ministers van 27 december 2024 inzake wijzigingen van resolutie nr. 303 van het kabinet van ministers van Oekraïne van 13 maart 2022 en de ongeldigverklaring van bepaalde resoluties van het kabinet van ministers van Oekraïne; 4) een kopie van resolutie nr. 303 van het kabinet van ministers van 13 maart 2022 inzake de beëindiging van maatregelen inzake staatstoezicht (controle) en staatstoezicht op de markt op grond van de staat van beleg; 5) een kopie van resolutie nr. 550 van het kabinet van ministers van 3 mei 2022 inzake de beëindiging van de staatscontrole van non-foodproducten op grond van de staat van beleg. Analyse De door de Oekraïense autoriteiten verstrekte motivering en materiële bewijzen hebben betrekking op alle constitutieve elementen van stap 8.7. Oekraïne heeft het markttoezicht, de controles en de inspecties van non-foodproducten volledig hersteld door drie opeenvolgende resoluties aan te nemen. Bij deze resoluties werden resoluties van het kabinet van ministers van Oekraïne nr. 303 van 13 maart 2022 en nr. 550 van 3 mei 2022 gewijzigd om staatstoezicht en -controles en productveiligheidsinspecties van non-foodproducten te herstellen. De drie resoluties hebben het markttoezicht, de controles en de inspecties geleidelijk op de volgende wijze hersteld. — Bij resolutie nr. 261 van 8 maart 2024 werden het markttoezicht en de marktcontrole hersteld voor de volgende groepen industriële goederen die onder de overeenkomst inzake conformiteitsbeoordeling vallen: i) lampen voor huishoudelijk gebruik met niet-gerichte straling; ii) laagspanningsapparatuur die voldoet aan de technische voorschriften inzake elektromagnetische compatibiliteit van apparatuur, alsmede iii) machines en uitrusting die in overeenstemming zijn met de technische voorschriften voor machineveiligheid. — Bij resolutie nr. 1050 van 6 september 2024 werden het markttoezicht en de marktcontrole verder uitgebreid tot: i) speelgoed, in overeenstemming met de technische voorschriften inzake de veiligheid van speelgoed; ii) mobiele drukapparatuur, in overeenstemming met de technische voorschriften inzake mobiele druk; iii) persoonlijke beschermingsmiddelen, in overeenstemming met de eisen van de technische voorschriften voor persoonlijke beschermingsmiddelen; iv) liften en veiligheidsonderdelen voor liften, in overeenstemming met de eisen van de technische voorschriften voor liften en veiligheidsonderdelen voor liften, alsmede v) medische hulpmiddelen en bijbehorende hulpinstrumenten, in overeenstemming met de eisen van de technische voorschriften voor medische hulpmiddelen. — Bij resolutie nr. 511 van 27 december 2024 werden de inspecties van non-foodproducten die sinds 13 maart 2022 waren opgeschort, volledig hersteld. Beoordeling door de Commissie: Op bevredigende wijze uitgevoerd Stap 9.6 Naam van de stap: Aanneming van resoluties voor de ontwikkeling van stadsplanning op lokaal niveau Betrokken hervorming/investering: Hervorming 3. Ontwikkeling en uitvoering van regionaal beleid Gefinancierd met: Leningen Achtergrond De in de bijlage bij het uitvoeringsbesluit van de Raad beschreven vereiste voor stap 9.6: “ Aanneming van de resoluties van het kabinet van ministers van Oekraïne tot goedkeuring van de procedure voor het bijhouden van het stedenbouwkundig kadaster op staatsniveau, het gemeenschappelijk adresregister van de staat[, het gemeenschappelijk staatsregister van gebouwen en bouwwerken] en het gemeenschappelijk staatsregister van bestuurlijke eenheden, tot wijziging van de resoluties van het kabinet van ministers van Oekraïne houdende regulering van de ontwikkeling van stedenbouwkundige documentatie in de vorm van elektronische documenten, en het bijhouden van het gemeenschappelijk elektronisch staatssysteem op het gebied van bouw, integratie en informatie-uitwisseling tussen registers en kadasters van de staat. ” Stap 9.6 is de tweede en laatste stap van de uitvoering van hervorming 3 van hoofdstuk 9 (Decentralisatie en regionaal beleid). Verstrekt bewijsmateriaal 1. een samenvattend document waarin naar behoren wordt gemotiveerd hoe op bevredigende wijze aan de stap is voldaan overeenkomstig de vereisten van de bijlage bij het uitvoeringsbesluit van de Raad; 2. een kopie van resolutie nr. 254 van het kabinet van ministers van 5 maart 2024 over een aantal aspecten van de uitvoering van het experimentele project inzake de oprichting van het gemeenschappelijk staatsregister van bestuurlijke eenheden en gebiedsdelen van territoriale gemeenschappen, het gemeenschappelijk adresregister van de staat, het gemeenschappelijk staatsregister van gebouwen en bouwwerken als onderdeel van het gemeenschappelijk elektronisch staatssysteem op het gebied van de bouw; 3. een kopie van resolutie nr. 613 van het kabinet van ministers van 30 mei 2024 inzake wijzigingen van de procedure voor het onderhoud van het gemeenschappelijk elektronisch staatssysteem op het gebied van de bouw; 4. een kopie van resolutie nr. 909 van het kabinet van ministers van 9 augustus 2024 over enkele kwesties in verband met de uitvoering van het experimentele project inzake de invoering van het stedenbouwkundig kadaster op staatsniveau; 5. een kopie van resolutie nr. 1557 van het kabinet van ministers van 31 december 2024 inzake wijzigingen van de resoluties van het kabinet van ministers van Oekraïne over de ontwikkeling van stedenbouwkundige documentatie op lokaal niveau. Analyse De door de Oekraïense autoriteiten verschafte motivering en bewijzen betreffen alle constitutieve aspecten van stap 9.6. De algemene doelstelling van deze stap is bij te dragen tot de digitale ontwikkeling van Oekraïense gebieden als een van de prioriteiten van het regionaal beleid, het herstelbeleid en het stedenbouwkundig beleid van de overheid. Het kabinet van ministers heeft vier afzonderlijke resoluties aangenomen die wijzigingen van verscheidene andere resoluties en enkele procedures, classificaties en verordeningen inhouden. Bij resolutie nr. 254 van 5 maart 2024 werden het gemeenschappelijk adresregister van de staat, het gemeenschappelijk staatsregister van gebouwen en bouwwerken en het gemeenschappelijk staatsregister van bestuurlijke eenheden goedgekeurd. Het doel ervan is geharmoniseerde officiële informatiebronnen te creëren in de vorm van registers over de bestuurlijke eenheden en gebiedsdelen van Oekraïne. Meer in het bijzonder bevatten deze registers informatie over specifieke objecten (bv. straatlampen, omheiningen en muren), adressen en technische kenmerken van gebouwen, bouwwerken en terreinen. Voordien had de staat alleen toegang tot informatie over het gebruik van percelen (via het staatskadaster), bouwactiviteiten (via het register van bouwactiviteiten) en rechten op onroerend goed. De invoering van nieuwe informatieregisters maakt het mogelijk gegevens op staatsniveau doeltreffender te traceren, waardoor mogelijk buitensporige kosten en inefficiënties worden tegengegaan. In resolutie nr. 613 van 30 mei 2024 werd opgeroepen tot voortzetting van het gemeenschappelijk elektronisch staatssysteem op het gebied van bouw, integratie en informatie-uitwisseling tussen registers en kadasters van de staat, teneinde de desbetreffende procedures in overeenstemming te brengen met de wetgeving. Bij resolutie nr. 909 van 9 augustus 2024 werd een functionerend en geïntegreerd informatiesysteem voor het stedenbouwkundig kadaster op staatsniveau ingevoerd. Voorheen bestond er slechts een klein netwerk van functionele IT-systemen op regionaal en lokaal niveau. Daarmee is tevens de weg vrijgemaakt voor verdere digitalisering van de procedures voor de ontwikkeling, actualisering, wijziging en goedkeuring van stedenbouwkundige documentatie volgens uniforme vereisten. Bij resolutie nr. 1557 van 31 december 2024 werden procedures en resoluties gewijzigd waarin technische specificaties voor elektronische documenten en uiteenlopende technische classificaties worden gespecificeerd die in het kader van stedenbouwkundige documentatie moeten worden gebruikt. Beoordeling door de Commissie: op bevredigende wijze uitgevoerd Stap 10.2 Naam van de stap: Invoering van een marktgericht kader voor hernieuwbare energie Betrokken hervorming/investering: Hervorming 2. Verbeterd regelgevingskader voor meer hernieuwbare energie en een stabiele werking van het energiesysteem Gefinancierd met: leningen Achtergrond De vereiste voor stap 10.2 in de beschrijving van de stap in de bijlage bij het uitvoeringsbesluit van de Raad is: “ Inwerkingtreding van een marktgebaseerd wet- en regelgevingskader voor investeringen in hernieuwbare energiebronnen, in overeenstemming met de EU-regels, en met name de nodige procedures en documenten voor concurrerende veilingen. De volgende wetgevingshandeling wordt voorgesteld/gewijzigd: resolutie van het kabinet van ministers inzake wijzigingen van resolutie nr. 1175 van het kabinet van ministers van 29 december 2019 inzake de verbetering van de procedure voor het houden van veilingen voor de verdeling van steunquota. ” xStap 10.2 is de eerste stap in de uitvoering van hervorming 2 van hoofdstuk 10 (Energiesector). Deze zal worden gevolgd door stap 10.3 (gepland voor het derde kwartaal van 2026) inzake wetgeving ter verkorting van de vergunningsprocedures voor investeringen in hernieuwbare energie, en door stap 10.4 (gepland voor het vierde kwartaal van 2025) met betrekking tot de goedkeuring van de routekaart voor het scheiden van de toeslag voor hernieuwbare energie en het transmissietarief. Verstrekt bewijsmateriaal 1) een samenvattend document waarin naar behoren wordt gemotiveerd hoe op bevredigende wijze aan de stap is voldaan overeenkomstig de vereisten van de bijlage bij het uitvoeringsbesluit van de Raad; 2) een kopie van resolutie nr. 232 van het kabinet van ministers van 1 maart 2024 inzake wijzigingen van de resoluties van het kabinet van ministers van Oekraïne nr. 420 van 23 mei 2018 en nr. 1175 van 27 december 2019. Analyse De door de Oekraïense autoriteiten verstrekte motivering en materiële bewijzen hebben betrekking op alle constitutieve elementen van stap 10.2. Deze hervorming heeft tot doel het aandeel van hernieuwbare energie in de energiemix van Oekraïne te vergroten. Resolutie nr. 232, waarbij twee belangrijke resoluties in het wetgevingskader voor investeringen in hernieuwbare energie werden gewijzigd, is op 1 maart 2024 in werking getreden. Met deze wijzigingen werd een marktgebaseerd wet- en regelgevingskader voor investeringen in hernieuwbare energiebronnen ingevoerd. Als onderdeel hiervan is bepaald dat de veilingprocedures alleen mogen worden gebruikt voor de toewijzing van steun op basis van het mechanisme voor marktpremies. Daarnaast wordt verwezen naar de nodige procedures en documenten voor concurrerende veilingen (bv. de voorbereiding van de veiling, de vaststelling van de winnaar op basis van de resultaten van de veiling, en de vaststelling van jaarlijkse quota voor steun aan bedrijven die elektriciteit produceren uit hernieuwbare energiebronnen). Op basis van deze wijzigingen moeten veilingen zodanig worden georganiseerd dat onder meer concurrentie tussen de deelnemers, de openheid, transparantie en non-discriminatie van de deelnemers, en de vertrouwelijkheid van informatie over deelnemers tot het einde van de veiling worden gewaarborgd, overeenkomstig de EU-regels. Beoordeling door de Commissie: Op bevredigende wijze uitgevoerd Stap 10.10 Naam van de stap: Inwerkingtreding van de wetgeving om de onafhankelijkheid van de nationale regelgevende commissie voor energie en nutsbedrijven te waarborgen Betrokken hervorming/investering: Hervorming 5. Waarborging van de onafhankelijkheid van de nationale regelgevende commissie voor energie en nutsbedrijven Gefinancierd met: leningen Achtergrond De vereiste voor stap 10.10 in de beschrijving van de stap in de bijlage bij het uitvoeringsbesluit van de Raad is: “ Inwerkingtreding van wetswijziging nr. 3354-IX van 24 augustus 2023 inzake wetgevingsactiviteit, waarbij de besluiten van de nationale regelgevende commissie voor energie en nutsvoorzieningen, die regelgevende rechtshandelingen zijn, worden uitgesloten van de bij wet vastgelegde staatsregistratieprocedure. Deze wijzigingen zijn gericht op deze belangrijke gebieden: — waarborgen van de onafhankelijkheid van de toezichthouder, zoals bepaald in Richtlijn (EU) 2019/944 van het Europees Parlement en de Raad van 5 juni 2019 betreffende gemeenschappelijke regels voor de interne markt voor elektriciteit en tot wijziging van Richtlijn 2012/27/EU (herschikking) en Richtlijn 2009/73/EG van het Europees Parlement en de Raad van 13 juli 2009 betreffende gemeenschappelijke regels voor de interne markt voor aardgas en tot intrekking van Richtlijn 2003/55/EG; — uitvoering van artikel 5 van de Oekraïense wet inzake de nationale regelgevende commissie voor energie en nutsvoorzieningen betreffende het verbod voor overheidsinstanties om zich te mengen in de activiteiten van de toezichthouder. ” Stap 10.10 is de eerste stap in de uitvoering van hervorming 5 van hoofdstuk 10 (Energiesector). Deze wordt gevolgd door stap 10.11 (gepland voor het vierde kwartaal van 2025) met betrekking tot de inwerkingtreding van de wijzigingen van de Oekraïense wet inzake de nationale regelgevende commissie voor energie en nutsbedrijven, die de onafhankelijkheid van de nationale regelgevende commissie voor energie en nutsbedrijven verder moet verbeteren. Verstrekt bewijsmateriaal 1) een samenvattend document waarin naar behoren wordt gemotiveerd hoe op bevredigende wijze aan de stap is voldaan overeenkomstig de vereisten van de bijlage bij het uitvoeringsbesluit van de Raad; 2) een kopie van de Oekraïense wet nr. 3915-IX van 21 augustus 2024 inzake wijzigingen van bepaalde wetten van Oekraïne betreffende de regulering van bepaalde kwesties inzake het gebruik van terminologie in de energiesector. Analyse De door de Oekraïense autoriteiten verstrekte motivering en materiële bewijzen hebben betrekking op alle constitutieve elementen van stap 10.10. Deze hervorming beoogt in het algemeen de onafhankelijkheid van de energietoezichthouder te versterken en de doeltreffende werking en ontwikkeling van markten in de energie- en de nutssector te garanderen. Het Oekraïense parlement heeft op 21 augustus 2024 wet nr. 3915-IX inzake wijzigingen van bepaalde wetten van Oekraïne betreffende de regulering van bepaalde kwesties inzake het gebruik van terminologie in de energiesector aangenomen. Deze is op 18 september 2024 in werking getreden. Het algemene doel van de wet is het regelgevingskader aan te passen aan technologische ontwikkelingen en wettelijke definities af te stemmen op EU-normen. Artikel 7 van de wet voorziet in een vrijstelling van overheidsregistratie die wordt beheerd door het Ministerie van Justitie voor de regelgevingshandelingen die zijn opgesteld door de nationale regelgevende commissie voor energie en nutsbedrijven (NEURC). In het artikel wordt ook bepaald dat regelgevingshandelingen van de NEURC na publicatie moeten worden ingeschreven in het gemeenschappelijk staatsregister van normatieve rechtshandelingen. Deze wijzigingen zorgen ervoor dat de NEURC is vrijgesteld van de staatsregistratieprocedure en zelfstandig besluiten kan nemen, onafhankelijk van enig politiek orgaan in overeenstemming met artikel 57, lid 5, van Richtlijn (EU) 2019/944 van het Europees Parlement en de Raad van 5 juni 2019 betreffende gemeenschappelijke regels voor de interne markt voor elektriciteit en tot wijziging van Richtlijn 2012/27/EU (herschikking) en Richtlijn 2009/73/EG van het Europees Parlement en de Raad van 13 juli 2009 betreffende gemeenschappelijke regels voor de interne markt voor aardgas en tot intrekking van Richtlijn 2003/55/EG. Door middel van deze wijzigingen wordt tevens artikel 5 van de Oekraïense wet inzake de nationale regelgevende commissie voor energie en nutsvoorzieningen uitgevoerd betreffende het verbod voor overheidsinstanties om zich te mengen in de activiteiten van de toezichthouder. Beoordeling door de Commissie: op bevredigende wijze uitgevoerd Stap 11.1 Naam van de stap: Vaststelling van de herziene nationale vervoersstrategie van Oekraïne tot 2030 Betrokken hervorming/investering: Hervorming 1. Alomvattende planning van de vervoerssector Gefinancierd met: leningen Achtergrond De in de bijlage bij het uitvoeringsbesluit van de Raad beschreven vereiste voor stap 11.1 is: “ Vaststelling van een besluit van het kabinet van ministers over het actualiseren van de nationale vervoersstrategie van Oekraïne voor de periode tot 2030. De strategie is gericht op deze belangrijke gebieden: — wederopbouw en ontwikkeling van een concurrerend en efficiënt vervoerssysteem in overeenstemming met het beleid en de normen van de EU, in het bijzonder in verband met trans-Europese vervoersnetwerken en de op internationaal en Europees niveau vastgestelde streefdoelen voor het koolstofvrij maken van de vervoerssector (onder meer door spoorweg-, weg- en binnenvaartverbindingen te ontwikkelen, zoals opgenomen in indicatieve kaarten van het TEN-V-netwerk, door het beheer van vervoerssystemen te digitaliseren enz.); — hoogwaardig personenvervoer en onbelemmerde mobiliteit; — duurzaam, energie-efficiënt vervoer dat veilig is voor mens en milieu. ” Stap 11.1 is de enige stap van hervorming 1 van hoofdstuk 11 (Vervoer). Deze houdt verband met stap 11.7, die voorziet in investeringen van ten minste 350 miljoen EUR in de vervoersinfrastructuur in overeenstemming met de in het kader van stap 11.1 vastgestelde strategie. Verstrekt bewijsmateriaal 1) een samenvattend document waarin naar behoren wordt gemotiveerd hoe op bevredigende wijze aan de stap is voldaan overeenkomstig de vereisten van de bijlage bij het uitvoeringsbesluit van de Raad; 2) een kopie van besluit nr. 1550 van het kabinet van ministers van 27 december 2024 betreffende de goedkeuring van de nationale vervoersstrategie van Oekraïne voor de periode tot 2030 en de goedkeuring van het actieplan voor de uitvoering ervan in de periode 2025-2027; 3) een kopie van de nationale vervoersstrategie van Oekraïne voor de periode tot 2030 als bijlage bij besluit nr. 1550 van 27 december 2024. Analyse De door de Oekraïense autoriteiten verstrekte motivering en materiële bewijzen hebben betrekking op alle constitutieve elementen van stap 11.1. Het kabinet van ministers heeft bij besluit nr. 1550 van 27 december 2024 de herziene nationale vervoersstrategie van Oekraïne voor de periode tot 2030 vastgesteld. Deze vervangt de vorige strategie, die in mei 2018 werd vastgesteld. Dit strategisch document heeft betrekking op de wederopbouw en ontwikkeling van een concurrerend en efficiënt vervoerssysteem dat in overeenstemming is met het beleid en de normen van de EU, te beginnen met een behoeftenanalyse voor het herstel van de vervoersinfrastructuur. De nationale regeling betreffende natuurlijke monopolies op het gebied van vervoer zal worden herzien. Gelijke, niet-discriminerende en transparante voorwaarden voor toegang tot de vervoersmarkt zullen worden gewaarborgd. De nationale wetgeving op verschillende vervoersgerelateerde gebieden (met name luchtvaart, wegvervoer, spoorwegen en zeevervoer) zal worden aangepast aan de internationale normen en het EU-acquis. De strategie is met name gericht op trans-Europese vervoersnetwerken (TEN-T) en de ontwikkeling van spoor-, weg- en binnenvaartroutes die zijn opgenomen in de kaarten van het TEN-T-netwerk. De strategie is in overeenstemming met de internationale en EU-doelstellingen voor het koolstofvrij maken van de vervoerssector. Daarin wordt benadrukt dat vooruitgang moet worden geboekt op weg naar een duurzamer en groener vervoerssysteem, waarbij wordt verwezen naar desbetreffende EU-wetgeving en de doelstelling van de EU om tegen 2050 klimaatneutraliteit te bereiken. Doel is om ervoor te zorgen dat de Overeenkomst van Parijs en de Oekraïense klimaatwetgeving worden nageleefd. De strategie is gericht op een vermindering van de totale uitstoot van broeikasgassen door weg-, lucht-, zee- en spoorwegvervoer met maximaal 33 % ten opzichte van het niveau van 1990, ofwel tot 90 % ten opzichte van het niveau van 2021. Met het oog op het bereiken van dit verwachte resultaat omvat de strategie maatregelen die gericht zijn op de modernisering van het wagenpark en het scheppen van de voorwaarden voor het gebruik van alternatieve brandstoffen, hernieuwbare energie en elektrische voertuigen, alsmede voor de modernisering en het bredere gebruik van het openbaar vervoer. Het strategisch document bevat bepalingen over de digitalisering van het vervoersbeheer. Daarbij gaat het onder meer om de invoering van een elektronische vorm van informatie over het vrachtvervoer en een elektronisch tolheffingssysteem. Voorts zal Oekraïne geleidelijk het Europees beheersysteem voor het spoorverkeer (ERTMS) en digitale instrumenten invoeren om de capaciteit aan grensdoorlaatposten te vergroten. In de strategie wordt beschreven hoe hoogwaardig passagiersvervoer en ongehinderde mobiliteit zullen worden ontwikkeld (bv. door de ontwikkeling van passagiersterminals, vervoersknooppunten en fietspaden) om de connectiviteit tussen de verschillende vervoerswijzen te verbeteren. Daarnaast wordt beoogd het openbaar vervoer toegankelijker te maken voor personen met een handicap en andere groepen met beperkte mobiliteit. 60 % van de vervoersinfrastructuur moet tegen 2030 toegankelijk zijn. Het aandeel toegankelijke openbare voertuigen in het stadsbusvervoer moet met 70 % toenemen. Voorts zal een onafhankelijke organisatie voor het onderzoek van ongevallen in het vervoer worden opgericht en zal een beheersysteem voor veiligheid op het spoor worden ingevoerd dat in overeenstemming is met de EU-wetgeving. Met de strategie wil Oekraïne ook de veiligheid van het vervoerssysteem voor zijn bevolking en zijn milieu verbeteren. Er worden diverse maatregelen voorgesteld om de verkeersveiligheid en de veiligheid van de scheepvaart te verbeteren. Het gaat daarbij onder meer om een strengere handhaving van de regels. Zo zullen technische oplossingen voor gedwongen snelheidsvermindering en een scheiding van verkeersstromen de verkeersveiligheid verbeteren en bijdragen tot de doelstelling om het aantal ernstige ongevallen in het vervoer tegen 2030 met 50 % te verminderen. In de strategie wordt erkend dat het belangrijk is de negatieve gevolgen van wegen en vervoersinfrastructuur voor het milieu te verminderen en rekening te houden met milieuaspecten bij de planning, het ontwerp en de aanleg van vervoersinfrastructuur. Op die manier wordt duurzaam en energie-efficiënt vervoer bevorderd. Steden zullen plannen voor duurzame stedelijke mobiliteit ontwikkelen en uitvoeren door de voorbeelden van steden in de EU te volgen en in zich te houden aan de TEN-T-aanpak voor stedelijke knooppunten. Het aandeel van elektrisch vervoer zal worden verhoogd en de ontwikkeling van oplaadinfrastructuur zal worden bevorderd. In de strategie worden doelstellingen vastgesteld voor de vernieuwing van de vloot stadsbussen, het toegenomen gebruik van alternatieve en hernieuwbare brandstoffen, en een vermindering van de emissies van het wegvervoer met maximaal 23 % ten opzichte van het niveau van 1990. Beoordeling door de Commissie: op bevredigende wijze uitgevoerd Stap 11.2 Naam van de stap: Vaststelling van de strategie voor de ontwikkeling en uitbreiding van de grensinfrastructuur met de EU-lidstaten en de Republiek Moldavië tot 2030 Betrokken hervorming/investering: Hervorming 2. Ontwikkeling van het potentieel van de Oekraïense exportlogistiek Gefinancierd met: leningen Achtergrond De in de bijlage bij het uitvoeringsbesluit van de Raad beschreven vereiste voor stap 11.2 is: “ Aanneming van de strategie voor de ontwikkeling en uitbreiding van de grensinfrastructuur met de EU-lidstaten en de Republiek Moldavië tot 2030. De strategie is gericht op deze belangrijke gebieden: — de wederopbouw van grensdoorlaatposten aan de grens met Polen, Slowakije, Hongarije en Roemenië; — de opzet van een netwerk van dienstvoorzieningen; — de vereenvoudiging van grensprocedures (digitalisering en invoering van gezamenlijke controles) overeenkomstig de EU-normen. ” Stap 11.2 is de enige stap van de uitvoering van hervorming 2 van hoofdstuk 11 (Vervoer). Verstrekt bewijsmateriaal 1) een samenvattend document waarin naar behoren wordt gemotiveerd hoe op bevredigende wijze aan de stap is voldaan overeenkomstig de vereisten van de bijlage bij het uitvoeringsbesluit van de Raad; 2) een kopie van besluit nr. 1337 van het kabinet van ministers van 24 december 2024 inzake de goedkeuring van de strategie voor de ontwikkeling en uitbreiding van de grensinfrastructuur met de EU-lidstaten en de Republiek Moldavië tot 2030 en de goedkeuring van het operationele plan voor de uitvoering ervan in de periode 2024-2030; 3) een kopie van de strategie voor de ontwikkeling en uitbreiding van de grensinfrastructuur met de EU-lidstaten en de Republiek Moldavië tot 2030 als bijlage bij besluit nr. 1337-p van 24 december 2024. Analyse De door de Oekraïense autoriteiten verstrekte motivering en materiële bewijzen hebben betrekking op alle constitutieve elementen van stap 11.2. Bij besluit nr. 1337-p van 24 december 2024 stelde het kabinet van ministers de strategie voor de ontwikkeling en uitbreiding van de grensinfrastructuur met de EU-lidstaten en de Republiek Moldavië tot 2030 vast. De strategie is gericht op de ontwikkeling van grensdoorlaatposten voor weg- en spoorverkeer. De strategie is gericht op de wederopbouw van grensdoorlaatposten aan de grenzen met Hongarije, Polen, Roemenië, Slowakije en de Republiek Moldavië. Doel is om 17 grensdoorlaatposten herop te bouwen of te moderniseren en 12 nieuwe te bouwen aan de grenzen met de EU. Ook wordt prioriteit gegeven aan de ontwikkeling van grensinfrastructuur op de routes van het trans-Europees vervoersnetwerk (TEN-T). De strategie heeft betrekking op de totstandbrenging van een netwerk van dienstengebieden. Deze zullen worden aangelegd bij de grensdoorlaatposten en voorzien in basisdiensten voor mensen die deze oversteken, zoals voedsel, medische zorg, handel, verzekeringen, accommodatie, onderhoud en brandstof voor voertuigen, en parkeren. De dienstengebieden zullen worden uitgerust met digitale systemen voor het vereenvoudigen van grensoverschrijdingen, zoals het eCherha-systeem, een elektronische wachtrij voor grenspassage. Voordat met de werkzaamheden aan het netwerk wordt begonnen, zal een analyse van de behoeften en de toestand van de bestaande infrastructuur worden uitgevoerd. De strategie heeft tot doel de procedures voor grensoverschrijding te vereenvoudigen (digitalisering en invoering van gezamenlijke controle, die wordt opgevat als gecoördineerde controle) in overeenstemming met de EU-normen. Wat digitalisering betreft, is het toepassingsgebied van eCherha uitgebreid en is de strategie gericht op de invoering van het systeem voor het beheer van wachtrijen van voertuigen bij alle grensdoorlaatposten. Oekraïne moet ook nieuwe apparatuur invoeren, zoals videocontrolesystemen, dynamische weegschalen en scanners, en tegelijkertijd zorgen voor operationele integratie van alle informatie- en communicatiesystemen die tijdens controleoperaties worden gebruikt. Oekraïne werkt aan het sluiten van samenwerkingsovereenkomsten met de regeringen van naburige EU-lidstaten (Hongarije, Polen, Roemenië en Slowakije), waarbij gecoördineerde controles worden ingevoerd die in overeenstemming zijn met de EU-normen. Beoordeling door de Commissie: op bevredigende wijze uitgevoerd Stap 12.1 Naam van de stap: Vaststelling van de strategie voor landbouw en plattelandsontwikkeling tot 2030 Betrokken hervorming/investering: Hervorming 1. Afstemming van het institutionele kader inzake landbouw en plattelandsontwikkeling op het EU-beleid Gefinancierd met: leningen Achtergrond De vereiste voor stap 12.1 in de beschrijving van de stap in de bijlage bij het uitvoeringsbesluit van de Raad is: “ Aanneming van de strategie voor landbouw en plattelandsontwikkeling tot 2030. De strategie is gericht op deze belangrijke gebieden: — het aanpassen van het Oekraïense beleid voor landbouw en plattelandsontwikkeling aan de pretoetredingscontext van de EU en gebieden die voor Oekraïne van bijzonder belang zijn, zoals landhervorming, irrigatie, herstel na de oorlog en ontwikkelingssteun; — institutionele versterking en capaciteitsopbouw om de nodige systemen op te zetten; — het versnellen van het proces om de rechtshandelingen en capaciteiten voor agrovoedingslandbouw en sanitaire en fytosanitaire maatregelen (SPS) aan te passen aan de EU-normen; — bevorderen van de ontwikkeling voor kleine producenten en plattelandsgemeenschappen; — het vaststellen van basisrichtsnoeren en streefdoelen voor milieu- en klimaatmaatregelen, het opbouwen van op feiten gebaseerde programmering en solide capaciteiten voor financieel beheer en controle. ” Stap 12.1 is de eerste stap van de uitvoering van hervorming 1 van hoofdstuk 12 (Agrovoedingssector). Daarna volgt stap 12.2 (gepland voor het eerste kwartaal van 2027) om het informatienet inzake de duurzaamheid van landbouwbedrijven (IDL) op te zetten. Verstrekt bewijsmateriaal 1. een samenvattend document waarin naar behoren wordt gemotiveerd hoe op bevredigende wijze aan de stap is voldaan overeenkomstig de vereisten van de bijlage bij het uitvoeringsbesluit van de Raad; 2. een kopie van besluit nr. 1163-r van het kabinet van ministers van 15 november 2024 betreffende de goedkeuring van de strategie voor landbouw en plattelandsontwikkeling voor de periode tot 2030 en de goedkeuring van het actieplan voor de uitvoering ervan in de periode 2025-2027. Analyse De door de Oekraïense autoriteiten verstrekte motivering en materiële bewijzen hebben betrekking op alle constitutieve elementen van stap 12.1. Deze hervorming heeft als algemeen doel strategische nationale prioriteiten uit te werken, met inbegrip van prioriteiten voor een verdere afstemming op de praktijken, normen en regels van de EU. Het kabinet van ministers heeft op 15 november 2024 besluit nr. 1163-r betreffende de goedkeuring van de strategie voor de ontwikkeling van de landbouw en de plattelandsgebieden in Oekraïne voor de periode tot 2030 en de goedkeuring van het operationele plan voor de uitvoering ervan in de periode 2025-2027 vastgesteld. De strategie bevat beleidsmaatregelen op het gebied van landbouw en plattelandsontwikkeling die de weg effenen voor de toetreding van Oekraïne tot de EU en de ontwikkeling van een concurrerende, duurzame en gediversifieerde landbouwsector ondersteunen. De nadruk ligt op landhervorming, irrigatie, oorlogsherstel en ontwikkelingssteun. Het doel is daarbij om hydraulische installaties te herstellen en verder te ontwikkelen om een efficiënte watervoorziening te waarborgen, landmijnen te verwijderen uit landbouwgebieden en andere gevolgen van militaire operaties te elimineren. De strategie en het bijbehorende operationele plan omvatten maatregelen ter versterking van de capaciteit van het Ministerie van Landbouwbeleid en Voedselvoorziening voor analyse en beleidsvorming, en voor integratie in de EU. De strategie is bedoeld om het staatslandbouwregister te integreren in het EU-netwerk van landbouwgegevens en om de interactie tussen het nationale landbouwregister en de Oekraïense financiële instellingen te verbeteren, met inbegrip van het fonds voor gedeeltelijke kredietgaranties in de landbouw. Daarnaast wordt voorzien in: wetswijzigingen om een betaalorgaan op te richten dat zorgt voor de tijdige en gerichte betaling van staatssteun aan landbouwproducenten; de totstandbrenging van een werkend administratief en controlesysteem voor areaalgebonden betalingen, alsmede de uitvoering van diverse markt- en investeringsmaatregelen. De strategie is bedoeld om de aanpassing van de wetgeving aan de EU-normen te versnellen, waarbij prioriteit wordt gegeven aan de vereisten van de associatieovereenkomst. Voorrang wordt gegeven aan de aanpassing van de wetgeving inzake sanitaire en fytosanitaire maatregelen aan de EU-normen. Deze aanpassing moet in twee fasen plaatsvinden — eerst in de periode 2025-2027 en vervolgens in de periode 2028-2030. De strategie bevordert de ontwikkeling van kleine producenten en plattelandsgemeenschappen. Meer bepaald bevat de strategie plannen voor de vaststelling van een vereenvoudigde en uniforme procedure voor deelname aan begrotingsprogramma’s en de herverdeling van betalingen ten gunste van kleine producenten, en de vereenvoudiging van de toegang tot digitale landbouw om de productiviteit van landbouwbedrijven te verhogen en het gebruik van chemische stoffen te optimaliseren. Daarnaast wordt voorzien in de ontwikkeling van een nationaal programma voor de ontwikkeling van plattelandsgebieden in 2025 onder de verantwoordelijkheid van het Ministerie van Landbouwbeleid en Voedselvoorziening, rekening houdend met de beginselen van het Leader-programma van de EU. In de strategie en het operationele plan worden de uitgangspunten en streefdoelen voor milieu- en klimaatactie tot 2030 uiteengezet. Deze zullen als basis dienen voor op feiten gebaseerde programmering en capaciteiten voor financieel beheer en controle. Zij omvatten doelstellingen en initiatieven voor het vergroten van de hoeveelheid gerecycled landbouwafval en de hoeveelheid verwerkt afval van de levensmiddelenindustrie, de dichtheid van landbouwarealen, het aandeel landbouwgrond met biologische productie, alsmede voor het ontwikkelen van het irrigatiecomplex. Deze doelstellingen en initiatieven zijn alle bedoeld om de negatieve gevolgen van de klimaatverandering te verzachten. Beoordeling door de Commissie: op bevredigende wijze uitgevoerd Stap 12.5 Naam van de stap: Inwerkingtreding van de wetgeving inzake het staatslandbouwregister Betrokken hervorming/investering: Hervorming 4. Verbetering van het officiële openbare elektronische register van landbouwbedrijven Gefinancierd met: leningen Achtergrond De in de bijlage bij het uitvoeringsbesluit van de Raad beschreven vereiste voor stap 12.5 is: “ Inwerkingtreding van de Oekraïense wet inzake het staatslandbouwregister. De wet is gericht op deze belangrijke gebieden: — erkennen van het staatslandbouwregister als officieel openbaar elektronisch register op het gebied van landbouwbeleid en voedselzekerheid, waarbij de verplichte elementen moeten worden gereguleerd, zoals de procedure voor het beheer ervan, de definitie van de gegevens die erin worden opgenomen, en de raadpleging door derden; — uitbreiden van het bereik van het staatslandbouwregister naar informatie over belanghebbenden in de hele agrarische waardeketen, zoals landbouwproducenten, voedselverwerkers en watergebruikers; — uitbreiden van de functionaliteit van het staatslandbouwregister, dat als voorwaarde voor financiële bijstand geldt en gerichte technische bijstand, andere administratieve diensten en de invoering van analytische informatie mogelijk maakt; — inschrijven in het staatslandbouwregister is een voorwaarde voor het ontvangen van enige vorm van overheidssteun in de agrovoedingssector; — verplicht publiceren van het register van begunstigden van alle staatssteunprogramma’s in de sector die via het staatslandbouwregister worden uitgevoerd. ” Stap 12.5 is de eerste stap van de uitvoering van hervorming 4 van hoofdstuk 12 (Agrovoedingssector). Daarna volgt stap 12.6 (gepland voor het eerste kwartaal van 2026) met betrekking tot de publicatie van een verslag over de uitvoering van staatssteun via het staatslandbouwregister. Verstrekt bewijsmateriaal 1) een samenvattend document waarin naar behoren wordt gemotiveerd hoe op bevredigende wijze aan de stap is voldaan overeenkomstig de vereisten van de bijlage bij het uitvoeringsbesluit van de Raad; 2) een kopie van de Oekraïense wet nr. 3980-IX van 19 november 2024 inzake het informatie- en communicatiesysteem voor het staatslandbouwregister. Analyse De door de Oekraïense autoriteiten verstrekte motivering en materiële bewijzen hebben betrekking op alle constitutieve elementen van stap 12.5. Het doel van deze hervorming uit hoofde van het Oekraïneplan bestaat erin het officiële openbare elektronische register van landbouwbedrijven (het staatslandbouwregister) te formaliseren en te verbeteren. Het Oekraïense parlement heeft wet nr. 3980-IX van 19 september 2024 inzake het informatie- en communicatiesysteem voor het staatslandbouwregister aangenomen. De wet is op 18 januari 2025 in werking getreden. De wet legt de juridische, organisatorische en financiële basis vast voor de oprichting en werking van het staatslandbouwregister. Het staatslandbouwregister wordt officieel erkend als een officieel openbaar elektronisch register binnen het landbouwbeleid en de voedselzekerheid. De wet schrijft voor dat de informatie in het register toegankelijk is voor het publiek en regelt de procedures voor het beheer van het staatslandbouwregister, met definities van gegevens en toegang voor derden. Het toepassingsgebied van het staatslandbouwregister is uitgebreid met informatie over belanghebbenden in de hele landbouwwaardeketen. De functionaliteit ervan maakt het mogelijk om gerichte technische bijstand, andere administratieve diensten en de invoering van analytische informatie te kanaliseren. Registratie in het staatslandbouwregister is nu verplicht voor het verlenen van staatssteun, steun uit lokale begrotingen, internationale technische bijstand, subsidies in de landbouw en andere bijstandsprogramma’s. Volgens de wet is het verplicht om informatie uit het staatslandbouwregister over begunstigden van financiële steun openbaar te maken. Beoordeling door de Commissie: op bevredigende wijze uitgevoerd Stap 13.1 Naam van de stap: Inwerkingtreding van de wetgeving inzake de herziening van het nationale programma voor de ontwikkeling van de minerale hulpbronnen van Oekraïne tot 2030 Betrokken hervorming/investering: Hervorming 1. Versterking van de strategische planning en waarborging van een optimaal kader voor strategische investeerders Gefinancierd met: niet-terugbetaalbare steun Achtergrond De vereiste voor stap 13.1 in de beschrijving van de stap in de bijlage bij het uitvoeringsbesluit van de Raad is: “ Inwerkingtreding van de Oekraïense wet inzake wijzigingen van het nationale programma voor de ontwikkeling van de minerale hulpbronnen van Oekraïne voor de periode tot 2030. De wet is gericht op deze belangrijke gebieden: de invoering van een staatscompensatiefonds voor geologisch gebied; de prioritering van de doelen op het gebied van winning, in overeenstemming met de EU-strategieën; de vaststelling van de voorwaarden voor strategische en kritieke grondstoffen, de noodzaak van een regelmatige methodologische risicobeoordeling van de mate van bevoorradingszekerheid en de vaststelling van een groep partnerlanden. ” Stap 13.1 is de eerste stap van de uitvoering van hervorming 1 van hoofdstuk 13 (Beheer van kritieke grondstoffen). Daarna volgt stap 13.2 (gepland voor het derde kwartaal van 2025) met betrekking tot de publicatie van een verslag over de verificatie van de Oekraïense voorraden kritieke grondstoffen aan de hand van het internationale classificatiesysteem. De resultaten worden ter beschikking gesteld van beleggers. Verstrekt bewijsmateriaal 1) een samenvattend document waarin naar behoren wordt gemotiveerd hoe op bevredigende wijze aan de stap is voldaan overeenkomstig de vereisten van de bijlage bij het uitvoeringsbesluit van de Raad; 2) een kopie van de Oekraïense wet nr. 4154-IX van 18 december 2024 inzake de wijziging van bepaalde wetgevingshandelingen van Oekraïne tot actualisering van het nationale programma voor de ontwikkeling van de minerale hulpbronnen van Oekraïne voor de periode tot 2030 en de regulering van bepaalde kwesties met betrekking tot delfstoffen en bestanddelen van strategisch en essentieel belang. Analyse De door de Oekraïense autoriteiten verstrekte motivering en materiële bewijzen hebben betrekking op alle constitutieve elementen van stap 13.1. Het algemene doel van deze hervorming is om investeringen in de winning en verwerking van kritieke grondstoffen aan te trekken. Het Oekraïense parlement heeft de Oekraïense wet nr. 4154-IX van 18 december 2024 inzake wijzigingen van het nationale programma voor de ontwikkeling van de minerale hulpbronnen van Oekraïne voor de periode tot 2030 aangenomen. De wet is op 17 januari 2025 in werking getreden. Het nationale programma voor de ontwikkeling van de minerale hulpbronnen heeft tot doel zeer professionele wetenschappelijke ondersteuning te bieden voor alle soorten en stadia van geologische exploratie en geavanceerde methoden te ontwikkelen in overeenstemming met de desbetreffende EU-regels en internationale beste praktijken op dit gebied. Dit zal de efficiëntie en kwaliteit ervan aanzienlijk verbeteren en duurzame ontwikkeling waarborgen. De wet voorziet in de oprichting van het compensatiefonds van de staat voor geologisch gebied, met vermelding van de begrotingsbronnen ervan. Naar verwachting zal de uitvoering van het programma gepaard gaan met de uitvoering van de maatregelen die zijn opgenomen in het memorandum van overeenstemming tussen de Europese Unie en Oekraïne over een strategisch partnerschap op het gebied van grondstoffen (“het memorandum van overeenstemming”) dat op 13 juli 2021 werd gesloten. De wet wijzigt het Oekraïense wetboek inzake de ondergrond (het wetboek) wat betreft de vaststelling van de lijst van delfstoffen van strategisch belang en de lijst van delfstoffen en bestanddelen van essentieel belang. Nieuwe bepalingen die bij het wetboek zijn ingevoerd, bevatten de voorwaarden voor het opnemen van metaalertsen en niet-metaalhoudende delfstoffen en de nuttige bestanddelen daarvan in de lijst van delfstoffen en bestanddelen van strategisch respectievelijk essentieel belang. In de wet is bepaald dat het kabinet van ministers, op voorstel van het centraal uitvoerend orgaan, zijn goedkeuring zal hechten aan: de methode voor het opnemen van delfstoffen in de lijst van delfstoffen van strategisch respectievelijk essentieel belang; de beoordeling van het essentiële karakter van het risico van verstoring van de toelevering van de desbetreffende minerale grondstoffen en/of producten op basis van deze minerale grondstoffen, alsmede aanbevelingen inzake maatregelen om het risico van verstoring van de toelevering te voorkomen, na indiening van een voorstel van het centraal uitvoerend orgaan. Samenwerking met partnerlanden wordt gewaarborgd en bevorderd. Het uitvoerend orgaan dat het overheidsbeleid voor geologisch onderzoek uitvoert, zal deelnemen aan de activiteiten van de vereniging van Europese geologische diensten. De activiteiten in het kader van het memorandum van overeenstemming met de EU en de overeenkomsten met andere landen zullen als onderdeel van het programma worden uitgevoerd. Beoordeling door de Commissie: op bevredigende wijze uitgevoerd ( 1 ) Verordening (EU) 2024/792 van het Europees Parlement en de Raad van 29 februari 2024 tot instelling van de faciliteit voor Oekraïne ( PB L, 2024/792, 29.2.2024, ELI: http://data.europa.eu/eli/reg/2024/792/oj ). ( 2 ) Uitvoeringsbesluit (EU) 2024/1447 van de Raad van 14 mei 2024 betreffende de goedkeuring van de beoordeling van het Oekraïneplan ( PB L, 2024/1447, 24.5.2024, ELI: http://data.europa.eu/eli/dec_impl/2024/1447/oj ). De bijlage bij het uitvoeringsbesluit van de Raad is beschikbaar op: https://data.consilium.europa.eu/doc/document/ST-9492-2024-ADD-1/nl/pdf . ELI: http://data.europa.eu/eli/dec_impl/2025/657/oj ISSN 1977-0758 (electronic edition)",
  "source": "EUR LEX"
}