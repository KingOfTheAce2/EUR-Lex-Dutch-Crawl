{
  "url": "http://www.w3.org/1999/xhtml\"><!--",
  "content": "L_202501015NL.000101.fmx.xml Publicatieblad van de Europese Unie NL L-serie 2025/1015 27.5.2025 UITVOERINGSVERORDENING (EU) 2025/1015 VAN DE COMMISSIE van 26 mei 2025 betreffende tijdelijke noodmaatregelen voor Spanje waarbij wordt afgeweken van een aantal bepalingen van Verordening (EU) nr. 1308/2013 van het Europees Parlement en de Raad, Gedelegeerde Verordening (EU) 2017/891 van de Commissie en Uitvoeringsverordening (EU) 2017/892 van de Commissie om specifieke problemen in de sector groenten en fruit op te lossen die zijn veroorzaakt door extreme weersomstandigheden DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 221, lid 1, Overwegende hetgeen volgt: (1) Als gevolg van extreme weersomstandigheden in oktober en november 2024 in de regio Valencia in Spanje hebben de productie van groenten en fruit, het productiepotentieel en de infrastructuur van producentenorganisaties zware schade opgelopen. Dit heeft niet alleen enorme verliezen veroorzaakt voor de oogst van 2024, maar zal naar verwachting ook in de komende jaren nog negatieve gevolgen hebben voor de sector. Een geïsoleerde depressie op grote hoogte die leidde tot catastrofale plotselinge overstromingen en stortregens, heeft de boomgaarden in deze regio zwaar getroffen of zelfs vernietigd. De verliezen als gevolg van de schade aan de oogst van 2024 als gevolg van de catastrofale plotselinge overstromingen en stortregens worden geraamd op 644,6 miljoen EUR. Sommige producten hebben bijzonder veel schade geleden; de verliezen in de amandel- en hazelnootsector worden bijvoorbeeld geraamd op 49,3 miljoen EUR, met verwachte productieverliezen in 2024 van meer dan 30 % voor amandelen en zelfs 50 % voor hazelnoten. Bovendien strekken de negatieve gevolgen voor de zwaarst getroffen gebieden verder dan alleen de productie van dit jaar, aangezien er ook schade is aan de bomen en de permanente structuren van de boomgaarden, en er ook machines, terrassen en irrigatiesystemen zijn vernietigd. Deze schade zal gevolgen hebben voor de toekomstige productiecapaciteit van die gebieden. (2) Veel van de groenten- en fruitproducenten die zwaar door de extreme weersomstandigheden in oktober en november 2024 zijn getroffen, zijn lid van erkende producentenorganisaties die operationele programma’s uitvoeren. Sinds oktober 2024 ondervinden deze producentenorganisaties en de aangesloten producenten moeilijkheden om hun nog betaalbaar te stellen vastleggingen voor de programma’s van 2024 na te komen en om verplichtingen in het kader van de programma’s voor 2025 aan te gaan. Bijgevolg kunnen sommige van de goedgekeurde acties en maatregelen niet worden uitgevoerd, kan een deel van de actiefondsen niet worden besteed, en komen acties en maatregelen die de producentenorganisaties hebben genomen om de crisissituatie te beheersen, mogelijk niet in aanmerking voor financiering door de Unie. Tegen deze achtergrond zijn er dringende maatregelen nodig om de situatie aan te pakken door meer flexibiliteit toe te staan bij de uitvoering van operationele programma’s die overeenkomstig artikel 5, lid 6, eerste alinea, punt c), van Verordening (EU) 2021/2117 van het Europees Parlement en de Raad ( 2 ) doorlopen onder de voorwaarden die van toepassing zijn in het kader van Verordening (EU) nr. 1308/2013. Dankzij een dergelijke flexibiliteit zouden de producentenorganisaties hun middelen binnen de actiefondsen kunnen besteden aan nauwkeurig gerichte acties en maatregelen en de financiering van de Unie binnen deze fondsen efficiënt kunnen herbestemmen door slechts in strikt noodzakelijke mate af te wijken van de desbetreffende bepalingen van Verordening (EU) nr. 1308/2013. (3) Overeenkomstig artikel 33, lid 3, vierde alinea, van Verordening (EU) nr. 1308/2013 kunnen erkende producentenorganisaties en unies van producentenorganisaties in het kader van hun goedgekeurde operationele programma’s crisispreventie- en crisisbeheersingsmaatregelen uitvoeren in de sector groenten en fruit. Deze maatregelen zijn bedoeld om hun veerkracht in dergelijke situaties te vergroten en bij te dragen tot crisisbeheersing. Overeenkomstig deze bepaling mogen dergelijke crisispreventie- en crisisbeheersingsmaatregelen echter niet meer dan één derde van de uitgaven in het kader van het operationele programma vormen, om overbesteding van middelen in het kader van operationele programma’s voor de financiering van uitsluitend crisisbeheersingsmaatregelen te voorkomen. Gezien de ernstige gevolgen van de extreme weersomstandigheden in oktober en november 2024 en de hoge mate van vernietiging die zij in de sector groenten en fruit hebben veroorzaakt, is het echter noodzakelijk de getroffen producentenorganisaties meer flexibiliteit te bieden en hen in staat te stellen de middelen in het kader van de operationele programma’s te richten op crisisbeheersingsmaatregelen om de gevolgen van die gebeurtenissen aan te pakken. Daarom mag de regel van artikel 33, lid 3, vierde alinea, van die verordening niet van toepassing zijn op operationele programma’s die in 2025 worden uitbetaald of uitgevoerd. (4) Voorts moeten erkende producentenorganisaties en unies van producentenorganisaties middelen, waaronder financiële steun van de Unie, binnen hun actiefonds kunnen herbestemmen voor acties en maatregelen die nodig zijn om de gevolgen van de extreme weersomstandigheden in oktober en november 2024 aan te pakken. Om ervoor te zorgen dat erkende producentenorganisaties en unies van producentenorganisaties dit kunnen doen, moet, onverminderd artikel 32 van Verordening (EU) nr. 1308/2013, het in artikel 34, lid 1, van die verordening vastgestelde maximum voor de financiële steun van de Unie in de jaren 2024 en 2025 worden verhoogd van 50 % tot 70 % van de daadwerkelijk gedane uitgaven. (5) Bovendien hebben erkende producentenorganisaties en unies van producentenorganisaties in de sector groenten en fruit als gevolg van de extreme weersomstandigheden in oktober en november 2024 uitzonderlijke moeilijkheden ondervonden bij de planning, het beheer en de uitvoering van de operationele programma’s in de getroffen gebieden. Dit kan leiden tot vertragingen bij de uitvoering van deze operationele programma’s, als gevolg waarvan producentenorganisaties en unies van producentenorganisaties mogelijk niet kunnen voldoen aan de vereisten die voor dergelijke programma’s zijn vastgesteld in Gedelegeerde Verordening (EU) 2017/891 van de Commissie ( 3 ) , die van toepassing blijven op operationele programma’s die overeenkomstig artikel 5, lid 6, eerste alinea, punt c), van Verordening (EU) 2021/2117 en artikel 1, tweede alinea, punt b), van Gedelegeerde Verordening (EU) 2022/2528 van de Commissie ( 4 ) doorlopen onder de voorwaarden die van toepassing zijn op grond van Verordening (EU) nr. 1308/2013. Gelet op het feit dat deze extreme weersomstandigheden van oktober en november 2024 zonder weerga zijn, moeten deze problemen worden verlicht door af te wijken van een aantal bepalingen van Gedelegeerde Verordening (EU) 2017/891 van de Commissie. (6) Producentenorganisaties zijn zeer kwetsbaar voor de door de extreme weersomstandigheden veroorzaakte ontwrichting en verstoring en ondervinden financiële moeilijkheden en kasstroomproblemen omdat hun oogst lager uitvalt of zelfs verloren is gegaan. Dit heeft niet alleen in 2024 maar ook in de jaren daarna rechtstreekse gevolgen voor hun financiële stabiliteit en hun vermogen om operationele programma’s uit te voeren, aangezien de waarde van de af te zetten productie voor 2024 ook van invloed is op de berekening van de financiële steun van de Unie voor de daaropvolgende jaren. Ook heeft het een weerslag op het vermogen van producentenorganisaties om met maatregelen en acties te komen om de gevolgen van de extreme weersomstandigheden op te vangen. Daarnaast doet de door de extreme weersomstandigheden in oktober en november 2024 veroorzaakte waardevermindering van de afgezette productie afbreuk aan de continuïteit en haalbaarheid van de operationele programma’s van de producentenorganisaties in de sector groenten en fruit. (7) Om de gevolgen van de extreme weersomstandigheden in oktober en november 2024 en de weerslag ervan op de waarde van de verkochte producten aan te pakken, moeten producentenorganisaties in 2025 worden vrijgesteld van artikel 11, lid 2, van Gedelegeerde Verordening (EU) 2017/891, waarin is bepaald dat de economische waarde van verkochte producten van niet bij de producentenorganisatie of unie van producentenorganisaties aangesloten producenten lager moet liggen dan de waarde van de afgezette productie van de producentenorganisatie of de unie van producentenorganisaties. (8) Verliezen in de waarde van de afgezette productie in de sector groenten en fruit die het gevolg zijn van de extreme weersomstandigheden in oktober en november 2024, hebben doorgaans aanzienlijke effecten op het bedrag aan Uniesteun dat producentenorganisaties in het daaropvolgende jaar ontvangen, aangezien dat bedrag moet worden berekend als een percentage van de waarde van de afgezette productie van elke producentenorganisatie. Als de waarde van de afgezette productie als gevolg van de extreme weersomstandigheden in oktober en november 2024 aanzienlijk is gedaald, kunnen producentenorganisaties hun erkenning verliezen aangezien een van de criteria voor die erkenning is dat een bepaalde, op nationaal niveau vastgestelde minimumwaarde van de afgezette productie moet worden bereikt. Op den duur komt de stabiliteit van de producentenorganisaties daardoor in gevaar. Als de waarde van een product in 2024 of 2025 als gevolg van de extreme weersomstandigheden in oktober en november 2024 met ten minste 35 % daalt en de producentenorganisatie er niet verantwoordelijk voor is en er evenmin vat op heeft, moet daarom de waarde van de afgezette productie van 2025 op 100 % van de gemiddelde waarde van de afgezette productie over de vijf voorgaande referentieperioden van twaalf maanden, de laagste en de hoogste waarde niet meegerekend, worden vastgesteld. De in artikel 23, lid 4, van Gedelegeerde Verordening (EU) 2017/891 vastgelegde drempel van 65 % van de waarde van de afgezette productie in de voorgaande periode volstaat inderdaad niet om de economische en financiële stabiliteit te bereiken voor de door dat waardeverlies getroffen producentenorganisaties vanwege de extreme weersomstandigheden in oktober en november 2024. (9) Producentenorganisaties of unies van producentenorganisaties die door de extreme weersomstandigheden in oktober en november 2024 zijn getroffen, moeten worden vrijgesteld van de verplichting om te voldoen aan de maximumpercentages van het actiefonds die per maatregel of soort actie moeten worden besteed, zoals vastgesteld in de nationale strategie die Spanje overeenkomstig artikel 27 van Gedelegeerde Verordening (EU) 2017/891 heeft vastgesteld. Deze afwijking heeft tot doel de betrokken producentenorganisaties meer flexibiliteit te bieden door hen in staat te stellen de binnen het actiefonds beschikbare middelen te herbestemmen voor de maatregelen die het meest doeltreffend worden geacht om de gevolgen van die extreme weersomstandigheden aan te pakken. (10) Spanje en de betrokken producentenorganisaties moeten in 2025 ook worden vrijgesteld van de verplichtingen van artikel 34, lid 1, en artikel 34, lid 2, eerste alinea, van Gedelegeerde Verordening (EU) 2017/891 met betrekking tot de indiening en goedkeuring van wijzigingen van operationele programma’s. (11) Bovendien moeten producentenorganisaties of unies van producentenorganisaties die door de extreme weersomstandigheden in oktober en november 2024 zijn getroffen, hun operationele programma’s in 2025 kunnen wijzigen om het bedrag van het actiefonds te verhogen of te verlagen zonder voorafgaande toestemming van de lidstaat en dit bedrag uit te laten komen boven het in artikel 34, lid 2, tweede alinea, punt c), van Gedelegeerde Verordening (EU) 2017/891 vastgestelde maximumpercentage of andere door de lidstaat vastgestelde percentages. Zo zouden producentenorganisaties en unies van producentenorganisaties de oorspronkelijk geplande actiefondsen zo efficiënt mogelijk kunnen aanpassen aan hun werkelijke behoeften. (12) In artikel 36, lid 1, van Gedelegeerde Verordening (EU) 2017/891 is bepaald dat, indien een producentenorganisatie of unie van producentenorganisaties de uitvoering van haar operationele programma vóór het einde van de geplande looptijd ervan stopzet, geen verdere betalingen aan die organisatie of unie mogen worden gedaan voor acties die na de datum van stopzetting worden uitgevoerd. Om de financiële stabiliteit van de producentenorganisaties te waarborgen, hoeft steun die vóór de stopzetting van het operationele programma is ontvangen voor subsidiabele acties, in 2025 niet te worden teruggevorderd wanneer de producentenorganisatie of unie van producentenorganisaties tegenover de bevoegde autoriteit van de lidstaat aantoont dat de stopzetting van dat operationele programma te wijten was aan de extreme weersomstandigheden in oktober en november 2024 en dat de producentenorganisatie er niet verantwoordelijk voor was en er evenmin vat op had. (13) Om de financiële stabiliteit van de producentenorganisaties te waarborgen, hoeft de financiële bijstand van de Unie voor meerjarige verbintenissen in de sector groenten en fruit, zoals milieuacties, in tegenstelling tot hetgeen in artikel 36, lid 3, van Gedelegeerde Verordening (EU) 2017/891 is bepaald, niet te worden teruggevorderd en teruggestort in het Europees Landbouwgarantiefonds (ELGF) wanneer de langetermijndoelstellingen van die verbintenissen niet konden worden gerealiseerd vanwege een onderbreking ervan in 2024 als gevolg van de extreme weersomstandigheden in oktober en november 2024. (14) Gezien de onvoorziene moeilijkheden die producentenorganisaties in de getroffen gebieden ondervinden als gevolg van de extreme weersomstandigheden in oktober en november 2024, moeten Spanje en de betrokken producentenorganisaties bovendien enige flexibiliteit krijgen met betrekking tot bepaalde vereisten van artikel 9 van Uitvoeringsverordening (EU) 2017/892 van de Commissie ( 5 ) , die van toepassing blijven op operationele programma’s die, overeenkomstig artikel 5, lid 6, eerste alinea, punt c), van Verordening (EU) 2021/2117 en artikel 1, tweede alinea, punt b), van Uitvoeringsverordening (EU) 2022/2532 van de Commissie ( 6 ) , doorlopen onder de voorwaarden die van toepassing zijn op grond van Verordening (EU) nr. 1308/2013. (15) Overeenkomstig artikel 9, lid 3, eerste alinea, van Uitvoeringsverordening (EU) 2017/892 mogen de steunaanvragen betrekking hebben op geprogrammeerde, maar niet daadwerkelijk gedane uitgaven indien de betrokken concrete acties niet uiterlijk op 31 december van het jaar van uitvoering van het operationele programma konden plaatsvinden door omstandigheden waarop de betrokken producentenorganisatie geen vat had, maar wel kunnen plaatsvinden uiterlijk op 30 april na het jaar waarvoor de steun wordt aangevraagd, en indien een gelijkwaardige bijdrage van de producentenorganisatie in het actiefonds blijft. Vanwege de extreme weersomstandigheden in oktober en november 2024 is het passend om af te wijken van artikel 9, lid 3, eerste alinea, punt b), van die uitvoeringsverordening en te bepalen dat de uiterlijk op 15 februari 2025 in te dienen steunaanvragen betrekking mogen hebben op uitgaven in verband met voor 2024 geprogrammeerde, maar niet uiterlijk op 31 december 2024 uitgevoerde concrete acties indien die concrete acties wel uiterlijk op 15 augustus 2025 kunnen plaatsvinden. Dezelfde termijn moet ook gelden voor de verplichting om het bewijs te leveren van het verrichten van de geprogrammeerde uitgaven als bedoeld in artikel 9, lid 3, tweede alinea, van Uitvoeringsverordening (EU) 2017/892. (16) De algehele situatie veroorzaakt door de extreme weersomstandigheden in oktober en november 2024 vormt een specifiek probleem in de zin van artikel 221 van Verordening (EU) nr. 1308/2013 dat niet gemakkelijk op te lossen valt met maatregelen uit hoofde van artikel 219 of artikel 220 van die verordening. De situatie houdt niet specifiek verband met een bestaande geconstateerde unieke marktverstoring of een precieze dreiging daarvan. Ze houdt geen verband met maatregelen ter bestrijding van de verspreiding van dierziekten, noch met maatregelen om het verlies van consumentenvertrouwen als gevolg van gezondheidsrisico’s voor mens, dier of plant tegen te gaan. (17) Gezien de noodzaak om onmiddellijk actie te ondernemen en dringend maatregelen vast te stellen om de ernstige negatieve gevolgen van de extreme weersomstandigheden in oktober en november 2024 voor producentenorganisaties en unies van producentenorganisaties in de sector groenten en fruit te verzachten, moet deze verordening in werking treden op de dag van de bekendmaking ervan in het Publicatieblad van de Europese Unie . Aangezien in artikel 221, lid 4, van Verordening (EU) nr. 1308/2013 is bepaald dat de maatregelen niet langer dan twaalf maanden van kracht blijven, moet de onderhavige verordening van toepassing zijn gedurende twaalf maanden vanaf de datum van inwerkingtreding ervan. (18) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 Tijdelijke afwijkingen van Verordening (EU) nr. 1308/2013 met betrekking tot groenten en fruit 1.   In afwijking van artikel 33, lid 3, vierde alinea, van Verordening (EU) nr. 1308/2013 is het in die bepaling genoemde maximum van één derde van de uitgaven voor crisispreventie- en crisisbeheersingsmaatregelen in het kader van het operationele programma niet van toepassing op de operationele programma’s die in 2025 worden uitbetaald of uitgevoerd met betrekking tot de door Spanje te bepalen gebieden die door de extreme weersomstandigheden in oktober en november 2024 zijn getroffen. 2.   Het in artikel 34, lid 1, van Verordening (EU) nr. 1308/2013 vastgestelde maximum bedraagt 70 % van de daadwerkelijk gedane uitgaven in de jaren 2024 en 2025 voor operationele programma’s die worden uitgevoerd door producentenorganisaties of unies van producentenorganisaties die door Spanje zijn aangemerkt als getroffen door de extreme weersomstandigheden in oktober en november 2024. Artikel 2 Tijdelijke afwijkingen van Gedelegeerde Verordening (EU) 2017/891 1.   In afwijking van artikel 11, lid 2, van Gedelegeerde Verordening (EU) 2017/891 mag een producentenorganisatie of unie van producentenorganisaties die door de extreme weersomstandigheden in oktober en november 2024 is getroffen, in 2025 producten van niet bij een producentenorganisatie of unie van producentenorganisaties aangesloten producenten verkopen, ongeacht de economische waarde van die activiteit ten opzichte van de waarde van de afgezette productie. 2.   In afwijking van artikel 23, lid 4, van Gedelegeerde Verordening (EU) 2017/891 wordt, wanneer er als gevolg van de extreme weersomstandigheden in oktober en november 2024 in de jaren 2024 en 2025 sprake is van een daling van de waarde van een product met ten minste 35 % en de producentenorganisatie er niet verantwoordelijk voor is en er evenmin vat op heeft, ervan uitgegaan dat de waarde van de afgezette productie van dat product 100 % van de gemiddelde waarde van de afgezette productie over de vijf voorgaande referentieperioden van twaalf maanden, de laagste en de hoogste waarde niet meegerekend, bedraagt. 3.   In afwijking van artikel 27, lid 5, van Gedelegeerde Verordening (EU) 2017/891 zijn de maximumpercentages van het actiefonds die per maatregel of soort actie kunnen worden besteed, zoals vastgesteld in de door Spanje overeenkomstig artikel 27 van die gedelegeerde verordening vastgestelde nationale strategie, niet van toepassing op operationele programma’s die worden uitgevoerd door producentenorganisaties of unies van producentenorganisaties die zijn getroffen door de extreme weersomstandigheden in oktober en november 2024. 4.   Voor 2025 gelden de in artikel 34, lid 1, en artikel 34, lid 2, eerste alinea, van Gedelegeerde Verordening (EU) 2017/891 vastgelegde verplichtingen waaraan Spanje en de producentenorganisaties moeten voldoen met betrekking tot wijzigingen in operationele programma’s, niet voor Spanje en de producentenorganisaties of unies van producentenorganisaties die zijn getroffen door de extreme weersomstandigheden in oktober en november 2024. 5.   In afwijking van artikel 34, lid 2, tweede alinea, punt c), van Gedelegeerde Verordening (EU) 2017/891 krijgen producentenorganisaties en unies van producentenorganisaties die door de extreme weersomstandigheden in oktober en november 2024 zijn getroffen, toestemming om hun operationele programma’s te wijzigen om het oorspronkelijk goedgekeurde bedrag van het actiefonds te verhogen of te verlagen zonder voorafgaande toestemming van Spanje. Het in artikel 34, lid 2, tweede alinea, punt c), van die gedelegeerde verordening vastgestelde maximale stijgingspercentage of andere door Spanje vastgestelde percentages zijn niet van toepassing op dergelijke wijzigingen. 6.   In 2025 wordt de steun die is ontvangen voor subsidiabele acties die zijn uitgevoerd vóór de stopzetting van het operationele programma, niet teruggevorderd, ook als niet is voldaan aan de voorwaarden van artikel 36, lid 2, van Gedelegeerde Verordening (EU) 2017/891, mits de stopzetting van het operationele programma verband houdt met de extreme weersomstandigheden in oktober en november 2024 en is gebeurd om redenen waar de producentenorganisatie niet verantwoordelijk voor is en evenmin vat op heeft. 7.   In afwijking van artikel 36, lid 3, van Gedelegeerde Verordening (EU) 2017/891 wordt financiële steun van de Unie voor meerjarige verbintenissen niet teruggevorderd en niet teruggestort in het ELGF wanneer de langetermijndoelstellingen en de verwachte baten van die verbintenissen als gevolg van een onderbreking in 2024 als gevolg van de extreme weersomstandigheden in oktober en november 2024 niet kunnen worden gerealiseerd. 8.   De producentenorganisaties tonen tegenover de bevoegde autoriteit van Spanje aan dat aan de voorwaarden van de leden 1 tot en met 7 is voldaan. Artikel 3 Tijdelijke afwijkingen van Uitvoeringsverordening (EU) 2017/892 1.   In afwijking van artikel 9, lid 3, eerste alinea, punt b), van Uitvoeringsverordening (EU) 2017/892 is de termijn voor de uitvoering van concrete acties die wegens de extreme weersomstandigheden in oktober en november 2024 niet uiterlijk op 31 december 2024 konden worden uitgevoerd en die als geprogrammeerde uitgaven in de door een producentenorganisatie of een unie van producentenorganisaties ingediende steunaanvragen zijn opgenomen, 15 augustus 2025. 2.   Wanneer producentenorganisaties of unies van producentenorganisaties gebruikmaken van de afwijking in lid 1 van dit artikel, is de in artikel 9, lid 3, tweede alinea, van Uitvoeringsverordening (EU) 2017/892 bedoelde termijn voor het leveren van het bewijs van het verrichten van de geprogrammeerde uitgaven 15 augustus 2025. Artikel 4 Inwerkingtreding en toepassing Deze verordening treedt in werking op de dag van de bekendmaking ervan in het Publicatieblad van de Europese Unie . Zij is van toepassing tot en met 27 mei 2026. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 26 mei 2025. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 671 , ELI: http://data.europa.eu/eli/reg/2013/1308/oj . ( 2 ) Verordening (EU) 2021/2117 van het Europees Parlement en de Raad van 2 december 2021 tot wijziging van de Verordeningen (EU) nr. 1308/2013 tot vaststelling van een gemeenschappelijke ordening van de markten voor landbouwproducten, (EU) nr. 1151/2012 inzake kwaliteitsregelingen voor landbouwproducten en levensmiddelen, (EU) nr. 251/2014 inzake de definitie, de aanduiding, de aanbiedingsvorm, de etikettering en de bescherming van geografische aanduidingen van gearomatiseerde wijnbouwproducten en (EU) nr. 228/2013 houdende specifieke maatregelen op landbouwgebied ten behoeve van de ultraperifere gebieden van de Unie ( PB L 435 van 6.12.2021, blz. 262 , ELI: http://data.europa.eu/eli/reg/2021/2117/oj ). ( 3 ) Gedelegeerde Verordening (EU) 2017/891 van de Commissie van 13 maart 2017 tot aanvulling van Verordening (EU) nr. 1308/2013 van het Europees Parlement en de Raad wat betreft de sectoren groenten en fruit en verwerkte groenten en fruit en tot aanvulling van Verordening (EU) nr. 1306/2013 van het Europees Parlement en de Raad wat betreft de in deze sectoren toe te passen sancties en tot wijziging van Uitvoeringsverordening (EU) nr. 543/2011 van de Commissie ( PB L 138 van 25.5.2017, blz. 4 , ELI: http://data.europa.eu/eli/reg_del/2017/891/oj ). ( 4 ) Gedelegeerde Verordening (EU) 2022/2528 van de Commissie van 17 oktober 2022 tot wijziging van Gedelegeerde Verordening (EU) 2017/891 en tot intrekking van de Gedelegeerde Verordeningen (EU) nr. 611/2014, (EU) 2015/1366 en (EU) 2016/1149, die van toepassing zijn op steunregelingen in bepaalde landbouwsectoren ( PB L 328 van 22.12.2022, blz. 70 , ELI: http://data.europa.eu/eli/reg_del/2022/2528/oj ). ( 5 ) Uitvoeringsverordening (EU) 2017/892 van de Commissie van 13 maart 2017 tot vaststelling van voorschriften voor de toepassing van Verordening (EU) nr. 1308/2013 van het Europees Parlement en de Raad, wat betreft de sectoren groenten en fruit en verwerkte groenten en fruit ( PB L 138 van 25.5.2017, blz. 57 , ELI: http://data.europa.eu/eli/reg_impl/2017/892/oj ). ( 6 ) Uitvoeringsverordening (EU) 2022/2532 van de Commissie van 1 december 2022 tot wijziging van Uitvoeringsverordening (EU) 2017/892 en tot intrekking van Verordening (EU) nr. 738/2010 en de Uitvoeringsverordeningen (EU) nr. 615/2014, (EU) 2015/1368 en (EU) 2016/1150, die van toepassing zijn op steunregelingen in bepaalde landbouwsectoren ( PB L 328 van 22.12.2022, blz. 80 , ELI: http://data.europa.eu/eli/reg_impl/2022/2532/oj ). ELI: http://data.europa.eu/eli/reg_impl/2025/1015/oj ISSN 1977-0758 (electronic edition)",
  "source": "EUR LEX"
}