{
  "url": "http://www.w3.org/1999/xhtml\">",
  "content": "L_2015252NL.01005601.xml 29.9.2015 NL Publicatieblad van de Europese Unie L 252/56 UITVOERINGSBESLUIT (EU) 2015/1736 VAN DE COMMISSIE van 28 september 2015 tot niet-goedkeuring van triflumuron als een bestaande werkzame stof voor gebruik in biociden voor productsoort 18 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 89, lid 1, derde alinea, Overwegende hetgeen volgt: (1) Bij Gedelegeerde Verordening (EU) nr. 1062/2014 van de Commissie ( 2 ) is een lijst vastgesteld van bestaande werkzame stoffen die moeten worden beoordeeld met het oog op de mogelijke goedkeuring ervan voor gebruik in biociden. Triflumuron is in die lijst opgenomen. (2) Triflumuron is overeenkomstig artikel 16, lid 2, van Richtlijn 98/8/EG van het Europees Parlement en de Raad ( 3 ) beoordeeld voor gebruik in productsoort 18 (insecticiden, acariciden en producten voor de bestrijding van andere geleedpotigen), zoals gedefinieerd in bijlage V bij die richtlijn, die overeenstemt met productsoort 18 zoals gedefinieerd in bijlage V bij Verordening (EU) nr. 528/2012. (3) Italië is als beoordelende bevoegde autoriteit aangewezen en heeft overeenkomstig artikel 14, leden 4 en 6, van Verordening (EG) nr. 1451/2007 van de Commissie ( 4 ) op 30 september 2008 de beoordelingsrapporten en zijn aanbevelingen bij de Commissie ingediend. (4) Overeenkomstig artikel 7, lid 1, onder b), van Gedelegeerde Verordening (EU) nr. 1062/2014 heeft het Comité voor biociden op 3 februari 2015 het advies van het Europees Agentschap voor chemische stoffen geformuleerd, rekening houdend met de conclusies van de beoordelende bevoegde autoriteit. (5) Uit dat verslag blijkt dat van biociden die voor productsoort 18 worden gebruikt en triflumuron bevatten, niet kan worden verwacht dat zij aan de eisen van artikel 5 van Richtlijn 98/8/EG voldoen. Bij de beoordeling van de risico's voor het milieu vertoonden de beoordeelde scenario's onaanvaardbare risico's voor het aquatische en het terrestrische compartiment. (6) Het zou daarom ongepast zijn triflumuron voor gebruik in biociden voor productsoort 18 goed te keuren. (7) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 Triflumuron (EG-nr. 264-980-3; CAS-nr. 64628-44-0) wordt niet goedgekeurd als werkzame stof voor gebruik in biociden voor productsoort 18. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 28 september 2015. Voor de Commissie De voorzitter Jean-Claude JUNCKER ( 1 ) PB L 167 van 27.6.2012, blz. 1 . ( 2 ) Gedelegeerde Verordening (EU) nr. 1062/2014 van de Commissie van 4 augustus 2014 over het in Verordening (EU) nr. 528/2012 van het Europees Parlement en de Raad bedoelde werkprogramma voor het systematische onderzoek van alle bestaande werkzame stoffen van biociden ( PB L 294 van 10.10.2014, blz. 1 ). ( 3 ) Richtlijn 98/8/EG van het Europees Parlement en de Raad van 16 februari 1998 betreffende het op de markt brengen van biociden ( PB L 123 van 24.4.1998, blz. 1 ). ( 4 ) Verordening (EG) nr. 1451/2007 van de Commissie van 4 december 2007 betreffende de tweede fase van het in artikel 16, lid 2, van Richtlijn 98/8/EG van het Europees Parlement en de Raad betreffende het op de markt brengen van biociden bedoelde tienjarige werkprogramma ( PB L 325 van 11.12.2007, blz. 3 ).",
  "source": "EUR LEX"
}