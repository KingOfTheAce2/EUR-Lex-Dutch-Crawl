{
  "url": "http://www.w3.org/1999/xhtml\"><!--",
  "content": "L_2021212NL.01000301.xml 15.6.2021 NL Publicatieblad van de Europese Unie L 212/3 UITVOERINGSBESLUIT (EU) 2021/960 VAN DE COMMISSIE van 30 april 2021 tot oprichting van de Europese onderzoeksinfrastructuur voor extreem licht — Consortium voor een Europese onderzoeksinfrastructuur voor extreem licht (ELI ERIC) (Kennisgeving geschied onder nummer C(2021) 2923) (Voor de EER relevante tekst) (Slechts de teksten in de Bulgaarse, de Tsjechische, de Duitse, de Hongaarse, de Italiaanse en de Litouwse taal zijn authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (ERIC) ( 1 ) , en met name artikel 6, lid 1, punt a), Overwegende hetgeen volgt: (1) Tsjechië, Hongarije, Italië en Litouwen hebben de Commissie verzocht de Infrastructuur voor extreem licht — Consortium voor een Europese onderzoeksinfrastructuur voor extreem licht (ELI ERIC) op te richten. Duitsland en Bulgarije hebben hun besluit kenbaar gemaakt om in eerste instantie als waarnemer aan ELI ERIC deel te nemen. Zij zijn overeengekomen dat Tsjechië de gastlidstaat van ELI ERIC zal zijn. (2) Verordening (EG) nr. 723/2009 is bij Besluit van het Gemengd Comité van de EER nr. 72/2015 opgenomen in de Overeenkomst betreffende de Europese Economische Ruimte ( 2 ) . (3) De Commissie heeft, overeenkomstig artikel 5, lid 2, van Verordening (EG) nr. 723/2009, het verzoek beoordeeld en is tot de conclusie gekomen dat aan de voorwaarden van die verordening is voldaan. (4) De in dit besluit vervatte maatregelen zijn in overeenstemming met het advies van het bij artikel 20 van Verordening (EG) nr. 723/2009 ingestelde comité, HEEFT HET VOLGENDE BESLUIT VASTGESTELD: Artikel 1 1.   De Infrastructuur voor extreem licht — Consortium voor een Europese onderzoeksinfrastructuur voor extreem licht (ELI ERIC) wordt opgericht. 2.   De essentiële elementen van de statuten van ELI ERIC zijn opgenomen in de bijlage. Artikel 2 Dit besluit is gericht tot de Republiek Bulgarije, de Tsjechische Republiek, de Bondsrepubliek Duitsland, de Italiaanse Republiek, de Republiek Litouwen en Hongarije. Gedaan te Brussel, 30 april 2021. Voor de Commissie Mariya GABRIEL Lid van de Commissie ( 1 ) PB L 206 van 8.8.2009, blz. 1 . ( 2 ) Besluit van het Gemengd Comité van de EER nr. 72/2015 van 20 maart 2015 tot wijziging van Protocol 31 bij de EER-overeenkomst, betreffende samenwerking op specifieke gebieden buiten de vier vrijheden ( PB L 129 van 19.5.2016, blz. 85 ). BIJLAGE ESSENTIËLE ELEMENTEN VAN DE STATUTEN VAN ELI ERIC Artikel 1 NAAM Op één locatie komt een Europese onderzoeksinfrastructuur met operationele faciliteiten in meerdere lidstaten van ELI ERIC, die wordt opgezet als een Consortium voor een Europese onderzoeksinfrastructuur (ERIC) uit hoofde van Verordening (EG) nr. 723/2009 van de Raad ( 1 ) , en die de naam “Extreme Light Infrastructure ERIC” krijgt, doorgaans “ELI ERIC” genoemd. Artikel 2 TAKEN EN ACTIVITEITEN 1.   ELI ERIC exploiteert de in de technische en wetenschappelijke beschrijving (bijlage I) beschreven faciliteiten voor laser met een hoog vermogen (de “ELI-FACILITEITEN”) als één geïntegreerde organisatie met een uniforme bestuurs- en één enkele beheersstructuur. De algemene vergadering van ELI ERIC kan extra ELI-FACILITEITEN erkennen en opnemen overeenkomstig artikel 25, lid 9, punt d). 2.   ELI ERIC beheert de toegang tot de ELI-FACILITEITEN voor gebruikers door middel van een internationaal systeem voor collegiale toetsing. Om zijn doelstellingen te verwezenlijken, zal ELI ERIC met name: a) het volledige wetenschappelijke potentieel van de ELI-FACILITEITEN benutten door nauw samen te werken met gebruikersgemeenschappen, een reeks aanvullende bronnen en instrumenten te ontwikkelen en beschikbaar te stellen, te voorzien in efficiënte diensten en optimale voorwaarden voor gebruikers, en door te proberen nieuwe potentiële gebruikers te bereiken; b) excellentie ondersteunen en de waarde, kwaliteit en doeltreffendheid van de onderzoeksgemeenschappen van de leden verbeteren door middel van internationale, collegiaal getoetste toegang; c) een uniek platform voor de ontwikkeling van knowhow aan de leden verschaffen door onderzoek en ontwikkeling van relevante technologieën te coördineren, de gezamenlijke opleiding van wetenschappelijk en technisch personeel te coördineren, en samenwerking tussen toonaangevende onderzoekscentra en de industrie te bevorderen; d) een beleid en een strategie voor innovatie, met inbegrip van intellectuele eigendom en technologische exploitatie, ontwikkelen en uitvoeren, en industriële ontwikkeling ondersteunen; e) zorgen voor efficiënte interne en externe communicatie door de activiteiten van ELI ERIC te promoten en de wetenschappelijke en technische resultaten te verspreiden; f) andere activiteiten ter ondersteuning van de doelstellingen van ELI ERIC uitvoeren. 3.   ELI ERIC opereert zonder winstoogmerk. ELI ERIC mag beperkte economische activiteiten verrichten, mits deze nauw verbonden zijn met zijn hoofdtaken en de uitvoering van deze taken niet in gevaar brengen. Nadere bijzonderheden worden vermeld in het FINANCIEEL REGLEMENT. Artikel 3 STATUTAIRE ZETEL De statutaire zetel van ELI ERIC is gevestigd in Dolní Břežany, Tsjechië. Artikel 4 DUUR EN ONTBINDING 1.   ELI ERIC wordt opgericht voor een initiële periode van twintig jaar en kan worden verlengd, met inachtneming van een besluit van de algemene vergadering overeenkomstig artikel 25, lid 9, punt f). 2.   Voor de ontbinding van ELI ERIC is een besluit van de algemene vergadering vereist overeenkomstig artikel 25, lid 10, punt k), en de Europese Commissie wordt daarvan in kennis gesteld overeenkomstig artikel 16 van Verordening (EG) nr. 723/2009. Een dergelijk besluit omvat ten minste: a) het aantal curatoren en de werkingsregels van het comité van vereffenaars, indien er sprake is van meerdere vereffenaars; b) de benoeming van de curatoren en de aanwijzing van de curator die de wettelijke vertegenwoordiger van de ontbinding van ELI ERIC is; c) de criteria van de ontbinding, met inbegrip van de mogelijke overdracht van de activiteiten aan een andere juridische entiteit, en de bevoegdheden van de curatoren. 3.   Onverwijld en uiterlijk tien dagen na afsluiting van de ontbindingsprocedure stelt ELI ERIC de Commissie van die afsluiting in kennis. 4.   In geval van ontbinding blijft ELI ERIC gebonden aan alle lopende verplichtingen en verbintenissen jegens derde partijen. De buitengebruikstelling en/of het hergebruik van elke ELI-FACILITEIT wordt overgenomen door de respectieve GASTLIDSTAAT. Artikel 5 AANSPRAKELIJKHEIDSREGELING 1.   ELI ERIC is aansprakelijk voor zijn schulden. 2.   De financiële aansprakelijkheid van de LEDEN voor de verplichtingen van ELI ERIC is beperkt tot hun respectieve bijdragen aan ELI ERIC met betrekking tot het laatste volledige operationele jaar. 3.   ELI ERIC sluit de nodige verzekeringen af om de aan zijn activiteiten verbonden risico’s te dekken. Artikel 6 BELEID INZAKE TOEGANG VOOR GEBRUIKERS 1.   ELI ERIC biedt GEBRUIKERS toegang tot de ELI-FACILITEITEN door middel van een transparante selectieprocedure op basis van een internationale procedure voor collegiale toetsing van voorstellen die via een elektronisch gemeenschappelijk toegangspunt worden beheerd. De selectiecriteria zijn gebaseerd op de wetenschappelijke kwaliteit en haalbaarheid van het experiment. Ethische aspecten in verband met de beoordeling van voorstellen of het verlenen van toegang worden behandeld met de steun van het in artikel 29 bedoelde ethisch adviescomité. 2.   GEBRUIKERS die technische en/of wetenschappelijke diensten nodig hebben en toegang daartoe hebben buiten de op collegiale toetsing gebaseerde toegang betalen de juiste prijs van de ontvangen diensten, met inachtneming van de in artikel 2, lid 3, bedoelde limieten. 3.   De beginselen van het BELEID INZAKE TOEGANG VOOR GEBRUIKERS zijn uiteengezet in bijlage I bij deze statuten en worden in een specifiek beleid gedefinieerd en nader omschreven. In dat beleid wordt rekening gehouden met het Europese rechtskader voor gegevensbescherming in verband met de uitwisseling van persoonsgegevens van GEBRUIKERS tussen de LEDEN. Artikel 7 BELEID INZAKE WETENSCHAPPELIJKE EVALUATIE 1.   ELI ERIC evalueert en kalibreert de kwaliteit van zijn wetenschappelijke activiteiten regelmatig door middel van internationale collegiale toetsing, met inbegrip van een periodieke beoordeling van het effect ervan op de Europese Onderzoeksruimte, de regio’s waar zijn activiteiten plaatsvinden en op internationaal niveau. 2.   ELI ERIC ziet erop toe dat het door zijn GEBRUIKERS uitgevoerde onderzoek aan de hoogste normen van kwaliteit en excellentie voldoet, en bevordert opleiding en de uitwisseling van beste praktijken. Ethische aspecten worden beoordeeld door het in artikel 29 bedoelde ethisch adviescomité. ELI ERIC beoordeelt het effect en de doeltreffendheid van zijn onderzoeksbeleid en de opzet van zijn programma, alsook de middelen die nodig zijn om deze normen te ondersteunen. Artikel 8 BELEID INZAKE VERSPREIDING 1.   De taken en activiteiten van ELI ERIC zijn gericht op het versterken van onderzoek, technologische ontwikkeling en innovatie in Europa en de rest van de wereld. ELI ERIC zal met name communicatie- en verspreidingsactiviteiten verrichten om dat doel te ondersteunen, waarbij van diverse platforms gebruik wordt gemaakt om alle desbetreffende belanghebbenden en het grote publiek te bereiken. 2.   ELI ERIC bevordert de verspreiding van de uit zijn activiteiten voortvloeiende wetenschappelijke activiteiten, resultaten, publicaties en wetenschappelijke en technische kennis onder de onderzoeksgemeenschap, de industrie en het grote publiek. In overeenstemming met artikel 6, waarin staat dat toegang open is en wordt verleend op basis van wetenschappelijke excellentie, voert ELI ERIC ook een beleid van vrije toegang tot FAIR-datasets en -metadata, zoals bedoeld in artikel 13, alsmede tot wetenschappelijke publicaties in verband met door de overheid gefinancierd onderzoek dat bij ELI ERIC wordt uitgevoerd. Artikel 9 BELEID INZAKE INTELLECTUELE-EIGENDOMSRECHTEN 1.   Intellectuele eigendom wordt verstaan in de betekenis zoals gedefinieerd in artikel 2 van het Verdrag tot oprichting van de Wereldorganisatie voor de Intellectuele Eigendom, dat op 14 juli 1967 is ondertekend. 2.   Gedurende de looptijd van enig contract tussen ELI ERIC en gebruikers zijn de door gebruikers gecreëerde, verkregen of ontwikkelde intellectuele-eigendomsrechten eigendom van die gebruikers. 3.   ELI ERIC voert een beleid inzake intellectuele-eigendomsrechten en volgt specifieke processen en procedures overeenkomstig artikel 25, lid 10, punt e). Artikel 10 PERSONEELSBELEID 1.   ELI ERIC waarborgt gelijke behandeling en kansen voor zijn personeel en ondersteunt mobiliteit om de beroepsopleiding en de ontwikkeling van zijn personeel te bevorderen. 2.   Het beleid voor het aanwerven en beheren van het personeel wordt bepaald door de directeur-generaal van ELI ERIC en goedgekeurd door de algemene vergadering. In het kader van het personeelsbeleid worden selectie- en evaluatieprocedures op internationaal niveau toegepast, alsook beloningsbeginselen die erop gericht zijn om hooggekwalificeerd personeel op concurrerende wijze aan te trekken en te behouden. De selectieprocedures voor functies bij ELI ERIC zijn transparant en niet-discriminerend en bieden gelijke kansen. Bij de aanwerving en tewerkstelling wordt niet gediscrimineerd. 3.   ELI ERIC heeft één enkel personeelsbeleid dat wordt vastgesteld overeenkomstig het recht van de landen waarin het personeel te werk wordt gesteld. Artikel 11 AANBESTEDINGSBELEID De directeur-generaal van ELI ERIC stelt een aanbestedingsbeleid vast dat door de algemene vergadering wordt goedgekeurd. Met dit aanbestedingsbeleid worden de beginselen van transparantie, evenredigheid, wederzijdse erkenning, gelijke behandeling, mededinging en non-discriminatie geëerbiedigd. ( 1 ) Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (ERIC) ( PB L 206 van 8.8.2009, blz. 1 ).",
  "source": "EUR LEX"
}