{
  "url": "http://www.w3.org/1999/xhtml\">",
  "content": "L_2016274NL.01005201.xml 11.10.2016 NL Publicatieblad van de Europese Unie L 274/52 BESLUIT (EU) 2016/1795 VAN DE RAAD van 29 september 2016 tot vaststelling van het namens de Unie in te nemen standpunt met betrekking tot de wijzigingen van de bijlagen bij de Europese overeenkomst betreffende het internationale vervoer van gevaarlijke goederen over de weg (ADR) en van de bijlagen bij de Europese overeenkomst betreffende het internationale vervoer van gevaarlijke goederen over de binnenwateren (ADN) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Het optreden van de Unie in de sector van het vervoer van gevaarlijke goederen moet gericht zijn op de verbetering van de veiligheid en beveiliging van het vervoer, de bescherming van het milieu en het vergemakkelijken van het internationale vervoer. (2) De Unie is geen partij bij de Europese overeenkomst betreffende het internationale vervoer van gevaarlijke goederen over de weg („ADR”) en de Europese overeenkomst betreffende het internationale vervoer van gevaarlijke goederen over de binnenwateren („ADN”). Alle lidstaten zijn echter partij bij de ADR en 13 lidstaten zijn partij bij de ADN. (3) Bij Richtlijn 2008/68/EG van het Europees Parlement en de Raad ( 1 ) zijn vereisten vastgesteld voor het vervoer van gevaarlijke goederen over de weg, het spoor en de binnenwateren in of tussen de lidstaten, onder verwijzing naar de ADR, het Reglement betreffende het internationaal vervoer van gevaarlijke goederen per spoor, dat als aanhangsel C bij het het Verdrag betreffende het internationale spoorwegvervoer (COTIF) is gevoegd (het „RID”), en de ADN. Bovendien is in artikel 4 van Richtlijn 2008/68/EG bepaald dat „vervoer van gevaarlijke goederen tussen lidstaten en derde landen wordt toegestaan indien wordt voldaan aan de ADR, het RID of de ADN, tenzij in de bijlagen anders is vermeld”. (4) In de periode 2014-2016 hebben de werkgroep inzake het vervoer van gevaarlijke goederen — WP.15 en het administratief comité van de ADN overeenkomstig de procedures die zijn neergelegd in artikel 14 van de ADR en artikel 20 van de ADN, bepaalde wijzigingen aangenomen die naar verwachting op 1 januari 2017 in werking treden. (5) Die wijzigingen, die betrekking hebben op technische normen en uniforme technische voorschriften, hebben tot doel het veilig en efficiënt vervoer van gevaarlijke goederen te garanderen, rekening houdend met de technische en wetenschappelijke vooruitgang in de sector en de ontwikkeling van nieuwe stoffen en goederen die gevaar opleveren tijdens het vervoer. De ontwikkeling van het vervoer van gevaarlijke goederen over de weg en over de binnenwateren, zowel binnen de Unie als tussen de Unie en de buurlanden, is een essentieel element van het Europees gemeenschappelijk vervoersbeleid en garandeert de goede werking van alle industrietakken die goederen produceren of gebruiken die volgens de ADR en de ADN als gevaarlijk zijn ingedeeld. (6) Alle voorgestelde wijzigingen zijn gerechtvaardigd en nuttig, en moeten derhalve door de Unie worden gesteund. Het is derhalve passend het standpunt dat namens de Unie moet worden ingenomen met betrekking tot de wijzigingen van de bijlagen bij de ADR en van de regelingen die als bijlage bij de ADN zijn gevoegd, overeenkomstig de bijlage vast te stellen, HEEFT HET VOLGENDE BESLUIT VASTGESTELD: Artikel 1 Het namens de Europese Unie in te nemen standpunt over de voorgestelde wijzigingen van de bijlagen bij de ADR en van de regelingen die als bijlage bij de ADN zijn gevoegd, is in overeenstemming met de bijlage bij dit besluit. Formele en kleine wijzigingen van de in de eerste alinea bedoelde voorgestelde wijzigingen van de ADR en de ADN, die door de secretaris-generaal van de Verenigde Naties worden toegezonden, kunnen worden overeengekomen zonder verder besluit van de Raad. Artikel 2 Het standpunt van de Unie als omschreven in artikel 1 wordt uitgedrukt door de lidstaten die partij zijn bij de in dat artikel bedoelde overeenkomsten en die gezamenlijk optreden in het belang van de Unie. Artikel 3 In het Publicatieblad van de Europese Unie wordt een verwijzing bekendgemaakt naar de aangenomen wijzigingen van de bijlagen bij de ADR en van de regelingen die als bijlage bij de ADN zijn gevoegd, met vermelding van de datum van inwerkingtreding van de wijzigingen. Artikel 4 Dit besluit treedt in werking op de dag waarop het wordt vastgesteld. Gedaan te Brussel, 29 september 2016. Voor de Raad De voorzitter P. ŽIGA ( 1 ) Richtlijn 2008/68/EG van het Europees Parlement en de Raad van 24 september 2008 betreffende het vervoer van gevaarlijke goederen over land ( PB L 260 van 30.9.2008, blz. 13 ). BIJLAGE Voor-stel Referentiedocument Kennisgeving Versie Opmerkingen Standpunt van de EU 1 ECE/TRANS/WP.15/231 C.N.443.2016.TREATIES-XI.B.14 Ontwerp voor een wijziging van de bijlagen A en B bij de ADR Technische consensus binnen de werkgroep inzake het vervoer van gevaarlijke goederen — WP.15. Instemming met de wijzigingen. 2 ECE/TRANS/WP.15/231/Corr.1 C.N.443.2016.TREATIES-XI.B.14 Ontwerp voor een wijziging van de bijlagen A en B bij de ADR Technische consensus binnen de werkgroep inzake het vervoer van gevaarlijke goederen — WP.15. Instemming met de wijzigingen. 3 ECE/TRANS/WP.15/231/Add.1 C.N.443.2016.TREATIES-XI.B.14 Ontwerp voor een wijziging van de bijlagen A en B bij de ADR Technische consensus binnen de werkgroep inzake het vervoer van gevaarlijke goederen — WP.15. Instemming met de wijzigingen. 4 ECE/ADN/36 C.N.444.2016.TREATIES-XI.D.6 Ontwerp voor een wijziging van de regelingen die als bijlage bij de ADN zijn gevoegd Technische consensus binnen het administratief comité. Instemming met de wijzigingen. 5 ECE/ADN/36/Add.1 C.N.607.2016.TREATIES-XI.D.6 Ontwerp voor een wijziging van de regelingen die als bijlage bij de ADN zijn gevoegd Technische consensus binnen het administratief comité Instemming met de wijzigingen.",
  "source": "EUR LEX"
}