{
  "url": "http://www.w3.org/1999/xhtml\">",
  "content": "L_2022173NL.01005801.xml 30.6.2022 NL Publicatieblad van de Europese Unie L 173/58 UITVOERINGSVERORDENING (EU) 2022/1039 VAN DE COMMISSIE van 29 juni 2022 tot vaststelling van bepalingen ter uitvoering van Verordening (EU) nr. 978/2012 van het Europees Parlement en de Raad wat de schorsing van bepaalde tariefpreferenties voor bepaalde SAP-begunstigde landen voor het jaar 2023 betreft DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 978/2012 van het Europees Parlement en de Raad van 25 oktober 2012 houdende toepassing van een schema van algemene tariefpreferenties en tot intrekking van Verordening (EG) nr. 732/2008 van de Raad ( 1 ) , en met name artikel 8, lid 3, Na raadpleging van het Comité algemene preferenties in de zin van artikel 39 van Verordening (EU) nr. 978/2012, Overwegende hetgeen volgt: (1) Ingevolge artikel 8, lid 1, van Verordening (EU) nr. 978/2012 worden de tariefpreferenties van de algemene regeling van het stelsel van algemene preferenties (SAP) geschorst voor producten van een SAP-afdeling van oorsprong uit een SAP-begunstigd land, indien de gemiddelde waarde van de invoer naar de Unie van dergelijke producten uit dat SAP-begunstigde land gedurende drie opeenvolgende jaren de in bijlage VI bij die verordening genoemde drempelwaarden overschrijdt. (2) Overeenkomstig artikel 8, lid 2, van Verordening (EU) nr. 978/2012 en op basis van de handelsstatistieken betreffende de kalenderjaren 2015-2017 is bij Uitvoeringsverordening (EU) 2019/249 van de Commissie ( 2 ) de lijst van productafdelingen vastgesteld waarvoor de tariefpreferenties vanaf 1 januari 2020 tot en met 31 december 2022 zijn geschorst. (3) Op grond van artikel 8, lid 3, van Verordening (EU) nr. 978/2012 evalueert de Commissie die lijst om de drie jaar en stelt zij een uitvoeringshandeling vast om de tariefpreferenties te schorsen of weer in te voeren. (4) Aangezien Verordening (EU) nr. 978/2012 op 31 december 2023 afloopt, moet de herziene lijst met ingang van 1 januari 2023 gedurende één jaar van toepassing zijn. De lijst is gebaseerd op de handelsstatistieken betreffende de kalenderjaren 2018-2020 die op 1 september 2021 beschikbaar waren, en in de lijst wordt rekening gehouden met de invoer uit de SAP-begunstigde landen die zijn opgenomen in de lijst van bijlage II bij Verordening (EU) nr. 978/2012, zoals op die datum van toepassing. Er wordt echter geen rekening gehouden met de waarde van de invoer uit de SAP-begunstigde landen die met ingang van 1 januari 2023 niet langer in aanmerking komen voor de tariefpreferenties in het kader van artikel 4, lid 1, punt b), van Verordening (EU) nr. 978/2012, HEEFT DE VOLGENDE VERORDENING VASTGESTELD: Artikel 1 De tariefpreferenties als bedoeld in artikel 7 van Verordening (EU) nr. 978/2012 worden ten aanzien van de betrokken SAP-begunstigde landen geschorst voor de lijst van producten van de SAP-afdelingen als vermeld in de bijlage bij de onderhavige verordening. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing van 1 januari 2023 tot en met 31 december 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 juni 2022. Voor de Commissie De voorzitter Ursula VON DER LEYEN ( 1 ) PB L 303 van 31.10.2012, blz. 1 . ( 2 ) Uitvoeringsverordening (EU) 2019/249 van de Commissie van 12 februari 2019 tot schorsing van de tariefpreferenties voor bepaalde SAP-begunstigde landen ten aanzien van bepaalde SAP-afdelingen overeenkomstig Verordening (EU) nr. 978/2012 van het Europees Parlement en de Raad houdende toepassing van een schema van algemene tariefpreferenties voor de periode 2020-2022 ( PB L 42 van 13.2.2019, blz. 6 ). BIJLAGE Lijst van de SAP-afdelingen waarvoor de in artikel 7 van Verordening (EU) nr. 978/2012 bedoelde tariefpreferenties ten aanzien van een betrokken SAP-begunstigd land worden geschorst: Kolom A : naam van het land Kolom B : SAP-afdeling (artikel 2, punt j), van de SAP-verordening) Kolom C : beschrijving A B C India S-6a Anorganische en organische chemische producten S-7a Kunststof en werken daarvan S-8b Lederwaren; pelterijen en bontwerk; namaakbont S-11a Textielstoffen S-13 Werken van steen, van gips, van cement, van asbest, van mica en van dergelijke stoffen; keramische producten; glas en glaswerk S-14 Parels en edele metalen S-15a Gietijzer, ijzer en staal alsmede werken van gietijzer, van ijzer en van staal S-15b Onedele metalen (met uitzondering van gietijzer, ijzer en staal), werken van onedele metalen (met uitzondering van gietijzer, van ijzer en van staal) S-16 Machines, toestellen en mechanische werktuigen; elektrische machines, apparaten, uitrustingsstukken, alsmede delen daarvan S-17a Rollend en ander materieel voor spoor- en tramwegen Indonesië S-1a Levende dieren en dierlijke producten, met uitzondering van vis S-3 Dierlijke of plantaardige oliën en vetten alsmede was van dierlijke of van plantaardige oorsprong S-5 Minerale producten S-9a Hout, houtskool en houtwaren Kenia S-2a Levende planten en producten van de bloementeelt",
  "source": "EUR LEX"
}