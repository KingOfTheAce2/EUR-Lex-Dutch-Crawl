{
  "url": "http://www.w3.org/1999/xhtml\">",
  "content": "L_2006173NL.01003301.xml 27.6.2006 NL Publicatieblad van de Europese Unie L 173/33 BESCHIKKING VAN DE COMMISSIE van 23 juni 2006 tot vaststelling van de financiële bijdrage van de Gemeenschap in de kosten van de spoedmaatregelen ter bestrijding van aviaire influenza in België in 2003 (Kennisgeving geschied onder nummer C(2006) 2422) (Alleen de teksten in de Franse en Nederlandse taal zijn authentiek) (2006/436/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 3, lid 3, Overwegende hetgeen volgt: (1) In België hebben zich in 2003 uitbraken van aviaire influenza voorgedaan. Het uitbreken van deze ziekte vormde een ernstig risico voor de veestapel in de Gemeenschap. (2) Om de ziekte zo snel mogelijk in te dammen en deze zo snel mogelijk te helpen uitroeien, moet de Gemeenschap overeenkomstig Beschikking 90/424/EEG financieel deelnemen in de subsidiabele kosten die België in het kader van de spoedmaatregelen ter bestrijding van de ziekte heeft gemaakt. (3) Bij Beschikking 2003/749/EG van de Commissie van 10 oktober 2003 inzake een eerste financiële bijdrage van de Gemeenschap in de subsidiabele kosten van de uitroeiing van aviaire influenza in België in 2003 ( 2 ) heeft de Gemeenschap België een financiële bijdrage verleend voor de kosten van de spoedmaatregelen ter bestrijding van aviaire influenza die in 2003 zijn uitgevoerd. (4) Overeenkomstig die beschikking is een eerste tranche van 3 000 000 EUR uitbetaald. (5) Overeenkomstig die beschikking wordt het saldo van de financiële bijdrage van de Gemeenschap gebaseerd op het betalingsverzoek dat België op 13 januari en 24 maart 2004 heeft ingediend, de documenten ter staving van de in het betalingsverzoek vermelde bedragen, en de resultaten van de door de Commissie verrichte controles ter plaatse. In het door België ingediende betalingsverzoek wordt het bedrag van 18 035 727,78 EUR vermeld; de financiële bijdrage van de Gemeenschap bedraagt maximaal 50 % van de subsidiabele uitgaven. (6) Rekening houdend met het bovenstaande moet nu het totale bedrag worden vastgesteld van de financiële bijdrage van de Gemeenschap in de subsidiabele uitgaven voor de uitroeiing van aviaire influenza in België in 2003. (7) Uit de resultaten van de controles die de Commissie overeenkomstig de communautaire veterinaire wetgeving en de voorwaarden voor de toekenning van financiële steun van de Gemeenschap heeft verricht, blijkt dat niet alle gedeclareerde uitgaven in aanmerking komen voor een financiële bijdrage van de Gemeenschap. (8) De laatste opmerkingen van de Commissie, de eindconclusies en de wijze van berekening van de subsidiabele uitgaven zijn op 21 februari 2006 aan België meegedeeld. (9) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 De totale bijdrage van de Gemeenschap in de kosten van de uitroeiing van aviaire influenza in België in 2003 overeenkomstig Beschikking 2003/749/EG wordt vastgesteld op 8 088 508,16 EUR. Aangezien bij Beschikking 2003/749/EG reeds een eerste tranche van 3 000 000 EUR is uitbetaald, wordt het saldo van de financiële bijdrage van de Gemeenschap vastgesteld op 5 088 508,16 EUR. Artikel 2 Deze beschikking is gericht tot het Koninkrijk België. Gedaan te Brussel, 23 juni 2006. Voor de Commissie Markos KYPRIANOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Beschikking 2006/53/EG ( PB L 29 van 2.2.2006, blz. 37 ). ( 2 ) PB L 271 van 22.10.2003, blz. 19 . Beschikking laatstelijk gewijzigd bij Beschikking 2004/18/EG ( PB L 5 van 9.1.2004, blz. 81 ).",
  "source": "EUR LEX"
}