{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0158:NL:HTML\">",
  "content": "EUR-Lex - 32002D0158 - NL Avis juridique important | 32002D0158 2002/158/EG: Besluit van het Europees Parlement en de Raad van 13 december 2001 betreffende het gebruik van het flexibiliteitsinstrument (punt 24 van het Interinstitutioneel Akkoord van 6 mei 1999 over de begrotingsdiscipline en de verbetering van de begrotingsprocedure) Publicatieblad Nr. L 053 van 23/02/2002 blz. 0028 - 0029 Besluit van het Europees Parlement en de Raad van 13 december 2001 betreffende het gebruik van het flexibiliteitsinstrument (punt 24 van het Interinstitutioneel Akkoord van 6 mei 1999 over de begrotingsdiscipline en de verbetering van de begrotingsprocedure) (2002/158/EG) HET EUROPEES PARLEMENT EN DE RAAD VAN DE EUROPESE UNIE, Gezien het Interinstitutioneel Akkoord van 6 mei 1999 tussen het Europees Parlement, de Raad en de Commissie over de begrotingsdiscipline en de verbetering van de begrotingsprocedure(1), en met name punt 24, Gezien het voorstel voor een verordening van de Raad ter bevordering van de omschakeling van vaartuigen en vissers die tot in 1999 afhankelijk waren van de visserijovereenkomst met Marokko (COM(2001) 384 - 2001/0163(CNS))(2), Gezien de conclusies van de overlegvergadering van de Raad en de delegatie van het Europees Parlement, met deelname van de Commissie, die op 21 en 22 november 2001 is gehouden tijdens de tweede lezing door de Raad van het ontwerp van algemene begroting van de Europese Unie voor het begrotingsjaar 2002, Overwegende hetgeen volgt: (1) Als gevolg van het niet verlengen van de visserijovereenkomst tussen de Europese Unie en het Koninkrijk Marokko, heeft de Europese Raad van Nice de Commissie verzocht voorstellen in te dienen voor de herstructurering van de communautaire vloot die actief was in de Marokkaanse wateren. (2) De specifieke actie voor de omschakeling van de Spaanse en Portugese vloot, waarover de Commissie op 18 juli 2001 een voorstel heeft ingediend en waarmee 197 miljoen EUR is gemoeid, omvat soortgelijke maatregelen als die welke worden gefinancierd uit het financieringsinstrument voor de visserij (FIOV) en gaat uit van dezelfde toepassingsbepalingen als het FIOV, waarbij echter ook specifieke aanpassingen van de betrokken vloten worden voorgesteld. (3) Deze maatregel valt onder rubriek 2 \"structurele maatregelen\", sub-rubriek \"structuurfondsen\" van de financiële vooruitzichten, en vormt een aanvulling op de compensaties die in datzelfde kader sinds januari 2000 worden verstrekt. (4) Voor de maatregelen ten behoeve van de grensregio's aan de grenzen met de kandidaat-landen wordt in 2002 in rubriek 2 30 miljoen EUR uitgetrokken in het kader van het communautaire initiatief Interreg. (5) Overeenkomstig punt 12, tweede alinea, van het Interinstitutioneel Akkoord over de begrotingsdiscipline en de verbetering van de begrotingsprocedure, is er bij de kredieten voor de maatregelen in rubriek 2 van de financiële vooruitzichten geen marge beschikbaar. (6) De in punt 24 van voornoemd Interinstitutioneel Akkoord vervatte voorwaarden om gebruik te maken van het flexibiliteitsinstrument zijn dus vervuld, BESLUITEN: Artikel 1 In het kader van de algemene begroting van de Europese Unie voor het begrotingsjaar 2002 wordt een beroep gedaan op het flexibiliteitsinstrument voor een bedrag van 200 miljoen EUR aan vastleggingskredieten. Artikel 2 Van dit bedrag is 170 miljoen EUR bestemd voor de financiering van de specifieke actie ter bevordering van de omschakeling van vaartuigen en vissers die tot in 1999 afhankelijk waren van de visserijovereenkomst met Marokko. Deze actie valt onder de rubriek \"structurele maatregelen\" van de financiële vooruitzichten en onder het nieuwe begrotingsonderdeel B2-200 N van de algemene begroting van de Europese Unie voor het begrotingsjaar 2002. De overige 30 miljoen EUR worden gebruikt voor de financiering van maatregelen ter verbetering van het concurrentievermogen van de regio's die grenzen aan de kandidaat-lidstaten, en in het kader van het Interreg-programma opgenomen onder hoofdstuk B2-14 \"Communautaire initiatieven\". Artikel 3 Dit besluit wordt gelijktijdig met de algemene begroting van de Europese Unie voor het begrotingsjaar 2002(3) bekendgemaakt in het Publicatieblad van de Europese Gemeenschappen. Gedaan te Straatsburg, 13 december 2001. Voor het Europees Parlement De voorzitster N. Fontaine Voor de Raad De voorzitter J. Vande Lanotte (1) PB C 172 van 18.6.1999, blz. 1. (2) PB C 270 E van 25.9.2001, blz. 266. (3) PB L 29 van 31.1.2002.",
  "source": "EUR LEX"
}