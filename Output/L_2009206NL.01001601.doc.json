{
  "url": "http://www.w3.org/1999/xhtml\">",
  "content": "L_2009206NL.01001601.xml 8.8.2009 NL Publicatieblad van de Europese Unie L 206/16 BESLUIT VAN DE COMMISSIE van 7 augustus 2009 betreffende de financiële bijdrage van de Gemeenschap voor 2009 aan een tweejarig proefproject op het gebied van luchtkwaliteit in scholen (2009/604/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG, Euratom) nr. 1605/2002 van de Raad van 25 juni 2002 houdende het Financieel Reglement van toepassing op de algemene begroting van de Europese Gemeenschappen ( 1 ) , en met name op artikel 49, lid 6, onder a) en b), en artikel 75, lid 2, Gelet op Verordening (EG, Euratom) nr. 2342/2002 van de Commissie van 23 december 2002 tot vaststelling van uitvoeringsvoorschriften van Verordening (EG, Euratom) nr. 1605/2002 van de Raad houdende het Financieel Reglement van toepassing op de algemene begroting van de Europese Gemeenschappen ( 2 ) , met name op artikel 90, Overwegende hetgeen volgt: (1) De algemene begroting van de Europese Unie voor het begrotingsjaar 2009 bevat begrotingsonderdeel 17 03 09 — Proefproject — Onderzoek op het gebied van gezondheid, milieu, vervoer en klimaatverandering (HETC) — Verbetering van de luchtkwaliteit binnen en buiten. (2) Overeenkomstig artikel 49, lid 1, van Verordening (EG, Euratom) nr. 1605/2002 („het Financieel Reglement”) moet eerst een basisbesluit worden vastgesteld alvorens de in de begroting opgenomen kredieten voor een actie van de Gemeenschappen of de Unie kunnen worden besteed. (3) Overeenkomstig artikel 49, lid 6, onder a) en b), van het Financieel Reglement mogen kredieten voor proefprojecten van experimentele aard om de haalbaarheid en het nut van een actie te bepalen en kredieten voor voorbereidende acties op gebieden die onder het toepassingsgebied van het EG-Verdrag vallen, om voorstellen voor te bereiden met het oog op de vaststelling van toekomstige acties, in afwijking van artikel 49, lid 1, zonder basisbesluit worden besteed, voor zover de gefinancierde acties onder de bevoegdheid van de Gemeenschappen of de Europese Unie vallen. (4) Overeenkomstig artikel 75, lid 2, van het Financieel Reglement wordt de vastlegging van een uitgave voorafgegaan door een financieringsbesluit van de instelling of de door haar gedelegeerde autoriteiten. (5) Met betrekking tot het plaatsen van opdrachten waarvoor de besteding van de desbetreffende kredieten wordt geregeld door een jaarlijks werkprogramma dat een voldoende gedetailleerd kader vormt, wordt dit werkprogramma overeenkomstig artikel 90, lid 2, van Verordening (EC, Euratom) nr. 2342/2002 („de uitvoeringsvoorschriften van het Financieel Reglement”) ook als financieringsbesluit voor de betrokken subsidies en overheidsopdrachten beschouwd. (6) De begrotingsautoriteit heeft in de begroting van de Europese Unie voor het begrotingsjaar 2009 specifieke financiering opgenomen voor begrotingsonderdeel 17 03 09 — Proefproject — Onderzoek op het gebied van gezondheid, milieu, vervoer en klimaatverandering (HETC) — Verbetering van de luchtkwaliteit binnen en buiten. (7) Het jaarlijkse werkprogramma voor het „Proefproject — Onderzoek op het gebied van gezondheid, milieu, vervoer en klimaatverandering (HETC) — Verbetering van de luchtkwaliteit binnen en buiten”, dat het financieringsbesluit zal zijn voor dat project in de zin van artikel 75 van het Financieel Reglement en artikel 90 van de uitvoeringsvoorschriften van het Financieel Reglement, moet worden goedgekeurd, BESLUIT: Artikel 1 Het in de bijlage opgenomen werkprogramma wordt goedgekeurd en wordt gefinancierd door begrotingsonderdeel 17 03 09 van de algemene begroting van de Europese Unie voor 2009, tot een maximaal bedrag van 4 000 000 EUR. Artikel 2 Dit besluit is een financieringsbesluit in de zin van artikel 75 van het Financieel Reglement en artikel 90 van de uitvoeringsvoorschriften van het Financieel Reglement. De directeur-generaal voor Gezondheid en consumentenbescherming is met de uitvoering ervan belast. Gedaan te Brussel, 7 augustus 2009. Voor de Commissie Androulla VASSILIOU Lid van de Commissie ( 1 ) PB L 248 van 16.9.2002, blz. 1 . ( 2 ) PB L 357 van 31.12.2002, blz. 1 . BIJLAGE Proefproject — Onderzoek op het gebied van gezondheid, milieu, vervoer en klimaatverandering (HETC) — Verbetering van de luchtkwaliteit binnen en buiten (begrotingsonderdeel 17 03 09) 1.   INLEIDING 1.1. Begrotingsonderdeel: 17 03 09 1.2. Basisbesluit Proefproject in de zin van artikel 49, lid 6, van Verordening (EG, Euratom) nr. 1605/2002 van de Raad van 25 juni 2002 houdende het Financieel Reglement van toepassing op de algemene begroting van de Europese Gemeenschappen ( 1 ) , laatstelijk gewijzigd bij Verordening (EG) nr. 1525/2007 ( 2 ) . 1.3. Algemene doelstellingen van het proefproject De begrotingsautoriteit heeft de Commissie een krediet toegekend voor de financiering van een proefproject dat tot doel heeft de kennis inzake de binnenluchtkwaliteit in scholen en kinderdagverblijven te verbeteren. In het verleden is minder onderzoek gedaan naar de binnenluchtkwaliteit dan naar de buitenluchtkwaliteit, ook al is het onderzoek naar de buitenluchtkwaliteit in bepaalde gevallen ook van toepassing op de binnenluchtkwaliteit. Er bestaat ook al heel wat wetgeving over de buitenluchtkwaliteit, terwijl de regelgeving inzake de binnenluchtkwaliteit nog erg fragmentarisch is en op versnipperde initiatieven berust. De binnenluchtkwaliteit in scholen werd bovendien veel minder onderzocht dan de binnenluchtkwaliteit in andere omgevingen. Aangezien ongeveer 20 % van de EU-bevolking dagelijks een groot deel van de tijd in scholen doorbrengt en de incidentie van astma en andere aandoeningen van de luchtwegen in Europa, in het bijzonder bij kinderen, snel stijgt, wordt met het project beoogd: — problemen met de binnenluchtkwaliteit in scholen op te sporen en te analyseren, en daarbij vooral aandacht te besteden aan ventilatie, gebouwen, onderhoud en schoonmaak; — de doeltreffendheid van een goede ventilatie voor het verminderen van de luchtvervuiling in scholen te evalueren; — de gevolgen van klimaatverandering (frequentere hitte- en koudegolven en meer verontreinigende stoffen in de lucht) in scholen voor de gezondheid van de kinderen te evalueren; — het effect te beoordelen van maatregelen ter bestrijding van buitenluchtverontreiniging, met inbegrip van maatregelen op korte termijn, op de binnenluchtkwaliteit in scholen en op de blootstelling van de kinderen op school; — passende aanbevelingen te doen om problemen met de binnenluchtkwaliteit in scholen aan te pakken. 1.4. Specifieke prioriteiten voor 2009 1. Metingen verrichten in schoolgebouwen om nieuwe gegevens te verkrijgen inzake concentraties van de belangrijkste vervuilende stoffen in scholen. 2. Het gecombineerde effect van vervoer (verkeer) en klimaatverandering op schoolomgevingen beoordelen. 3. De gezondheidseffecten voor kinderen van de blootstelling aan binnenluchtverontreinigende stoffen beoordelen en aanbevelingen doen om aandoeningen van de luchtwegen te voorkomen en hun incidentie te verminderen door de kwaliteit van de schoolomgeving te verbeteren en andere maatregelen in dat verband te nemen. 4. Binnenluchtverontreinigende stoffen in schoolomgevingen systematisch in kwantitatieve termen aan specifieke bronnen toewijzen. Indien de belangrijkste bronnen worden gevonden, kunnen de verontreinigende stoffen worden verminderd. In deze context is het verwerven van een beter inzicht in de chemische emissies van consumentenproducten en bouwmaterialen prioritair. 5. De mechanismen van chemische en biochemische interactie in de typische binnenluchtmengsels in scholen en op verschillende geografische breedtegraden onderzoeken en de methodologie ontwikkelen voor een betere evaluatieprocedure van het gezondheidsrisico wat de gevolgen van dergelijke interacties voor het uiteindelijke gezondheidsrisico betreft. 6. Op basis van het bovenstaande Europese richtsnoeren voor gezonde scholen in Europa ontwikkelen. In het verleden hebben de Commissie en het Parlement reeds steun verleend aan twee projecten op hetzelfde gebied: — In 2001 steunde de Commissie een project voor gezondere luchtwegen in scholen in vijf Europese steden in Denemarken, Frankrijk, Italië, Noorwegen en Zweden. Uit het project bleken gemeenschappelijke problemen zoals een slechte ventilatie en een hoge concentratie van partikels, schimmels en allergenen. De conclusie luidde dat een vergelijkbaar onderzoek in alle lidstaten bijzonder nuttig zou zijn ( 3 ) . — In 2008 vond de officiële presentatie plaats van een door het Europees Parlement gefinancierd proefproject inzake blootstelling aan chemicaliën in de binnenlucht en daarmee mogelijk verband houdende gezondheidsrisico's. Er werd ook onderzoek gedaan in scholen en kleuterscholen in steden in geselecteerde EU-lidstaten. Er werd gewezen op de noodzaak van verder onderzoek naar de gevolgen van binnenluchtverontreiniging voor de volksgezondheid (in het bijzonder in ruimten waar kinderen vaak verblijven, zoals scholen en kleuterscholen) in de Europese Unie ( 4 ) . — In 2009 werd, rekening houdend met de beschikbare middelen, besloten dat het proefproject een betere geografische dekking in de EU moest hebben, in het bijzonder in de nieuwe lidstaten. Ook kandidaat-lidstaten en landen uit Centraal- en Oost-Europa moeten in het project worden opgenomen. Het is de bedoeling richtsnoeren op te stellen voor passende maatregelen voor uiteenlopende situaties in Europa. — Het proefproject moet op vorige projecten voortbouwen en synergieën tot stand brengen met bestaande projecten op dit gebied (zoals HITEA) ( 5 ) . 2.   SOORT FINANCIËLE BIJSTAND: AANBESTEDING 2.1. Verdeling van de middelen tussen uit te voeren onderdelen/maatregelen (zie onderstaande punten) Totaal beschikbaar bedrag: 4 000 000 EUR. Na een openbare aanbesteding zal één allesomvattend dienstencontract worden toegewezen. 2.2. Verwachte resultaten van te ondersteunen maatregelen De aanbesteding heeft tot doel meer inzicht te verwerven in de binnenluchtkwaliteit in scholen omdat kinderen, die bijzonder gevoelig zijn voor verontreinigende stoffen, het grootste deel van de tijd op school doorbrengen. Daarnaast is het ook de bedoeling dat met deze studie meer kennis wordt verzameld over de talrijke situaties die zich in scholen in heel Europa kunnen voordoen. Naderhand zullen richtsnoeren worden gepubliceerd om in die uiteenlopende situaties een gezonde schoolomgeving te creëren. 2.3. Indicatief tijdschema Aanbesteding Uiterlijk einde eerste helft 2009 Selectie en ondertekening van het contract Uiterlijk eind 2009 ( 1 ) PB L 248 van 16.9.2002, blz. 1 . ( 2 ) PB L 343 van 27.12.2007, blz. 9 . ( 3 ) http://ec.europa.eu/health/ph_projects/2002/pollution/pollution_2002_04_en.htm ( 4 ) http://www.bookshop.europa.eu/eubookshop/download.action?fileName=LBNA23087ENC_002.pdf&eubphfUid=582569&catalogNbr=LB-NA-23087-EN-C ( 5 ) HITEA: Health Effects of Indoor Pollutants: Integrating microbial, toxicological and epidemiological approaches. http://www.hitea.eu/",
  "source": "EUR LEX"
}