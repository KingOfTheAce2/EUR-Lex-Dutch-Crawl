{
  "url": "http://www.w3.org/1999/xhtml\"><!--",
  "content": "L_202400967NL.000101.fmx.xml Publicatieblad van de Europese Unie NL L-serie 2024/967 3.4.2024 UITVOERINGSVERORDENING (EU) 2024/967 VAN DE COMMISSIE van 2 april 2024 tot wijziging van Uitvoeringsverordening (EU) 2019/1996 tot instelling van een definitief antidumpingrecht op bepaalde bereide of verduurzaamde suikermais in korrels van oorsprong uit het Koninkrijk Thailand, naar aanleiding van een nieuw onderzoek in verband met het vervallen van de maatregelen op grond van artikel 11, lid 2, van Verordening (EU) 2016/1036 van het Europees Parlement en de Raad DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 14, lid 1, Overwegende hetgeen volgt: (1) Op de invoer van bepaalde bereide of verduurzaamde suikermais in korrels van oorsprong uit Thailand zijn definitieve antidumpingrechten van toepassing die zijn ingesteld bij Uitvoeringsverordening (EU) 2019/1996 van de Commissie ( 2 ) . (2) Sun Sweet Co., Ltd, aanvullende Taric-code ( 3 ) A792, een onderneming waarvoor een individueel antidumpingrecht geldt van 11,1 %, heeft de Commissie op 7 maart 2023 meegedeeld dat zij haar naam had gewijzigd in Sunsweet Public Company Limited. (3) De onderneming heeft de Commissie verzocht te bevestigen dat de naamswijziging niet van invloed is op haar aanspraak op het individuele antidumpingrecht dat onder haar vroegere naam op haar van toepassing was. (4) De Commissie heeft de verstrekte informatie onderzocht en is tot de conclusie gekomen dat de naamswijziging naar behoren bij de bevoegde autoriteiten is geregistreerd en niet heeft geleid tot nieuwe betrekkingen met andere groepen ondernemingen die zich met de verkoop van het betrokken product bezighouden en die niet door de Commissie zijn onderzocht. (5) Deze naamswijziging is dus niet van invloed op de bevindingen van de Commissie in Uitvoeringsverordening (EU) 2019/1996, en met name niet op het antidumpingrecht dat op de onderneming van toepassing is. (6) De naamswijziging zou moeten gelden met ingang van 7 maart 2023. Er werd contact opgenomen met de onderneming over de toepasselijke datum. De onderneming bevestigde dat de naamswijziging weliswaar op 4 september 2017 plaatsvond, maar dat zij de Commissie enkel verzocht de naamswijziging te bevestigen met ingang van 7 maart 2023. (7) Gezien de constateringen in de bovenstaande overwegingen heeft de Commissie het passend geacht Uitvoeringsverordening (EU) 2019/1996 te wijzigen om de gewijzigde naam van de onderneming waaraan eerder aanvullende Taric-code A792 was toegewezen, in aanmerking te nemen. (8) De in deze verordening vervatte maatregelen zijn in overeenstemming met het advies van het bij artikel 15, lid 1, van Verordening (EU) 2016/1036 ingestelde comité, HEEFT DE VOLGENDE VERORDENING VASTGESTELD: Artikel 1 1.   Artikel 1, lid 2, van Uitvoeringsverordening (EU) 2019/1996 van de Commissie wordt als volgt gewijzigd: “Sun Sweet Co., Ltd, 9 M. 1, Sanpatong, Chiang Mai 50120, Thailand 11,1 A792” wordt vervangen door: “Sunsweet Public Company Limited, 9 M. 1, Sanpatong, Chiang Mai 50120, Thailand 11,1 A792” 2.   De aanvullende Taric-code A792 die eerder was toegekend aan Sun Sweet Co., Ltd, is met ingang van 7 maart 2023 van toepassing op Sunsweet Public Company Limited. Alle definitieve rechten die zijn betaald op de invoer van door Sunsweet Public Company Limited vervaardigde producten die het bij artikel 1, lid 2, van Uitvoeringsverordening (EU) 2019/1996 ten aanzien van Sun Sweet Co., Ltd, vastgestelde antidumpingrecht overschrijden, worden terugbetaald of kwijtgescholden overeenkomstig de toepasselijke douanewetgeving. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 2 april 2024. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 21 . ( 2 ) Uitvoeringsverordening (EU) 2019/1996 van de Commissie van 28 november 2019 tot instelling van een definitief antidumpingrecht op bepaalde bereide of verduurzaamde suikermais in korrels van oorsprong uit het Koninkrijk Thailand, naar aanleiding van een nieuw onderzoek in verband met het vervallen van de maatregelen op grond van artikel 11, lid 2, van Verordening (EU) 2016/1036 ( PB L 310 van 2.12.2019, blz. 6 ). ( 3 ) Het geïntegreerde tarief van de Europese Unie. ELI: http://data.europa.eu/eli/reg_impl/2024/967/oj ISSN 1977-0758 (electronic edition)",
  "source": "EUR LEX"
}