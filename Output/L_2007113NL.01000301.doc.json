{
  "url": "http://www.w3.org/1999/xhtml\">",
  "content": "L_2007113NL.01000301.xml 30.4.2007 NL Publicatieblad van de Europese Unie L 113/3 VERORDENING (EG) N r. 458/2007 VAN HET EUROPEES PARLEMENT EN DE RAAD van 25 april 2007 betreffende het Europees systeem van geïntegreerde statistieken voor de sociale bescherming (Essobs) (Voor de EER relevante tekst) HET EUROPEES PARLEMENT EN DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 285, lid 1, Gezien het voorstel van de Commissie, Gezien het advies van het Europees Economisch en Sociaal Comité ( 1 ) , Handelend volgens de procedure van artikel 251 van het Verdrag ( 2 ) , Overwegende hetgeen volgt: (1) In artikel 2 van het Verdrag wordt de bevordering van een hoog niveau van sociale bescherming genoemd als een van de taken van de Gemeenschap. (2) De Europese Raad van Lissabon van maart 2000 heeft een impuls gegeven aan een proces van beleidsuitwisseling tussen de lidstaten op het gebied van de modernisering van de socialebeschermingsregelingen. (3) Bij Besluit 2004/689/EG van de Raad ( 3 ) is een comité voor sociale bescherming opgericht dat moet dienen als middel voor informatie-uitwisseling tussen de Commissie en de EU-lidstaten over de modernisering en verbetering van de socialebeschermingsregelingen. (4) Bij mededeling van 27 mei 2003 heeft de Commissie een strategie uitgestippeld voor de stroomlijning van het proces van open coördinatie op het gebied van het sociale beleid met het oog op de versterking van de positie van de sociale bescherming en de sociale integratie binnen de Lissabon-strategie. Op 20 oktober 2003 is de Raad overeengekomen dat de stroomlijning in 2006 in werking zal treden. In deze context wordt het jaarlijkse gezamenlijke verslag het kerninstrument voor de verslaglegging, waarin de belangrijkste analytische uitkomsten en politieke boodschappen worden bijeengebracht, zowel betreffende de open coördinatiemethode op de verschillende gebieden waarop deze wordt toegepast, als betreffende horizontale kwesties op het gebied van de sociale bescherming. (5) Door de open coördinatiemethode is de behoefte aan vergelijkbare, actuele en betrouwbare statistieken op het gebied van sociaal beleid weer op de voorgrond getreden. In de jaarlijkse gezamenlijke verslagen zullen vooral vergelijkbare statistieken op het gebied van de sociale bescherming worden gebruikt. (6) De Commissie (Eurostat) verzamelt bij de lidstaten op vrijwillige basis al jaarlijkse gegevens over de sociale bescherming. Dit is een geconsolideerde praktijk in de lidstaten geworden, die is gebaseerd op gemeenschappelijke methodologische beginselen die zijn bedoeld om de vergelijkbaarheid van de gegevens te verzekeren. (7) De productie van specifieke communautaire statistieken valt onder de regels van Verordening (EG) nr. 322/97 van de Raad van 17 februari 1997 betreffende de communautaire statistiek ( 4 ) . (8) De voor de uitvoering van deze verordening vereiste maatregelen moeten worden vastgesteld overeenkomstig Besluit 1999/468/EG van de Raad van 28 juni 1999 tot vaststelling van de voorwaarden voor de uitoefening van de aan de Commissie verleende uitvoeringsbevoegdheden ( 5 ) . (9) In het bijzonder moet de Commissie de bevoegdheid worden gegeven, te bepalen in welk jaar voor het eerst volledige gegevens over netto sociale uitkeringen worden verzameld. De Commissie dient tevens de bevoegdheid te worden gegeven, maatregelen vast te stellen inzake de gedetailleerde indeling van de gegevens in kwestie, de te gebruiken definities en de bijwerking van de voorschriften inzake verspreiding. Daar het maatregelen van algemene strekking betreft tot wijziging van niet-essentiële onderdelen en ter aanvulling van deze verordening met nieuwe niet-essentiële onderdelen, moeten zij worden aangenomen volgens de in artikel 5 bis van Besluit 1999/468/EG vastgestelde regelgevingsprocedure met toetsing. (10) Aangezien de doelstelling van deze verordening, namelijk de invoering van gemeenschappelijke statistische maatstaven om geharmoniseerde gegevens te verkrijgen, niet voldoende door de lidstaten kan worden verwezenlijkt en derhalve beter door de Gemeenschap kan worden verwezenlijkt, kan de Gemeenschap, overeenkomstig het in artikel 5 van het Verdrag neergelegde subsidiariteitsbeginsel, maatregelen nemen. Overeenkomstig het in hetzelfde artikel neergelegde evenredigheidsbeginsel, gaat deze verordening niet verder dan nodig is om deze doelstelling te verwezenlijken. (11) Er bestaat al samenwerking met de Organisatie voor economische samenwerking en ontwikkeling voor de netto sociale uitkeringen. (12) Na raadpleging van het Comité statistisch programma opgericht bij Besluit 89/382/EEG, Euratom van de Raad ( 6 ) , HEBBEN DE VOLGENDE VERORDENING VASTGESTELD: Artikel 1 Onderwerp Deze verordening beoogt de totstandbrenging van een Europees systeem van geïntegreerde statistieken voor de sociale bescherming, hierna „Essobs” te noemen, door de vaststelling van: a) een methodologisch kader (gebaseerd op gemeenschappelijke normen, definities, classificaties en registratieregels) voor de opstelling van statistieken op een vergelijkbare basis ten behoeve van de Gemeenschap, en b) termijnen voor de indiening van statistieken die overeenkomstig Essobs zijn opgesteld. Artikel 2 Definities Voor de toepassing van deze verordening wordt verstaan onder: a) „communautaire statistieken”: communautaire statistieken in de zin van artikel 2 van Verordening (EG) nr. 322/97; b) „sociale bescherming”: alle maatregelen van openbare of particuliere instellingen die tot doel hebben om de lasten van huishoudens en personen ten gevolge van een vastgestelde reeks risico's en behoeften te verlichten, op voorwaarde dat er geen sprake is van een gelijktijdige tegenprestatie of individuele overeenkomst. De lijst van risico's en behoeften waarvoor sociale bescherming mogelijk is, is volgens afspraak als volgt vastgesteld: ziekte/gezondheidszorg; invaliditeit; ouderdom; nabestaanden; gezin/kinderen; werkloosheid; huisvesting; sociale uitsluiting, voor zover deze niet onder andere functies valt; c) „socialebeschermingsregeling”: afzonderlijk stelsel van regels dat door een of meer institutionele eenheden wordt gedragen, voor de verstrekking van sociale uitkeringen en de financiering ervan; d) „sociale uitkeringen”: overdrachten in geld of in natura door socialebeschermingsregelingen aan huishoudens en personen om hun lasten ten gevolge van een vastgestelde reeks risico's en behoeften te verlichten; e) „belastingvoordelen”: sociale bescherming in de vorm van belastingvrijstellingen die als sociale uitkeringen zouden worden beschouwd indien zij in geld zouden worden verstrekt. Belastingvrijstellingen die de verstrekking van sociale bescherming of particuliere verzekeringsregelingen bevorderen, blijven buiten beschouwing; f) „netto sociale uitkeringen”: de waarde van sociale uitkeringen, met aftrek van de door de ontvanger van de uitkering betaalde belastingen en sociale premies, vermeerderd met de waarde van belastingvoordelen. Artikel 3 Reikwijdte van het systeem 1.   De statistieken betreffende het Essobs-kernsysteem dekken de financiële stromen van uitgaven en ontvangsten van sociale bescherming. Deze gegevens worden ingediend op het niveau van socialebeschermingsregelingen; voor elke regeling worden gedetailleerde gegevens over uitgaven en ontvangsten overeenkomstig de Essobs-classificatie verstrekt. Inzake kwantitatieve gegevens volgens stelsel en gedetailleerd omschreven uitkeringen zijn de in te dienen gegevens met betrekking tot de geaggregeerde classificatie alsmede de regelingen voor verstrekking en verspreiding van gegevens neergelegd in punt 1 van bijlage I. Inzake kwalitatieve gegevens volgens stelsel en gedetailleerd omschreven uitkeringen zijn de te behandelen onderwerpen en de regelingen voor de indiening van gegevens, de actualisering en de verspreiding van kwalitatieve gegevens neergelegd in punt 2 van bijlage I. Het eerste jaar waarvoor er gegevens verzameld worden, is 2008. 2.   Het Essobs-kernsysteem wordt aangevuld met modules met aanvullende statistische informatie over pensioengerechtigden en netto sociale uitkeringen. Artikel 4 Module over pensioengerechtigden 1.   Met ingang van het eerste jaar waarin krachtens deze verordening gegevens worden verzameld, wordt een module over pensioengerechtigden toegevoegd aan het kernsysteem. De te behandelen onderwerpen en de regelingen voor gegevensverstrekking en -verspreiding zijn in bijlage II vastgelegd. 2.   Het eerste jaar waarvoor er gegevens verzameld worden, is 2008. Artikel 5 Module netto sociale uitkeringen 1.   In het vooruitzicht van de invoering van een module over netto sociale uitkeringen voeren alle lidstaten eind 2008 een proefverzameling van gegevens voor het jaar 2005 uit. De te behandelen onderwerpen en de regelingen voor de indiening van gegevens zijn in bijlage III opgenomen. 2.   Op basis van een samenvatting van deze nationale proefverzameling, en op voorwaarde dat de proefstudies in zeer grote meerderheid positieve resultaten te zien geven, worden de maatregelen inzake het op gang brengen van de volledige verzameling van gegevens volgens deze module genomen overeenkomstig de regelgevingprocedures met toetsing van artikel 8, lid 3. Het op gang brengen van deze volledige verzameling van gegevens zal niet vóór 2010 plaatsvinden. Artikel 6 Gegevensbronnen Naar gelang van hun beschikbaarheid in de lidstaten en in overeenstemming met de nationale wetgeving en praktijken wordt voor de statistieken inzake sociale bescherming uitgegaan van volgende gegevensbronnen: a) registers en andere administratieve bronnen; b) enquêtes; c) schattingen. Artikel 7 Uitvoeringsregelingen 1.   In verband met de regelingen tot uitvoering van deze verordening wordt rekening gehouden met de resultaten van een kosten-batenanalyse en de regelingen hebben betrekking op het Essobs-kernsysteem zoals bedoeld in bijlage I, de module over pensioengerechtigden zoals bedoeld in bijlage II, en de module over netto sociale uitkeringen zoals bedoeld in artikel 5. 2.   De regelingen met betrekking tot de formaten voor de indiening van gegevens, de in te dienen resultaten en de criteria voor de kwaliteitsmeting worden overeenkomstig de regelgevingsprocedure van artikel 8, lid 2, vastgelegd. 3.   De maatregelen betreffende het besluit in welk jaar voor het eerst volledige gegevens worden verzameld, en de maatregelen met betrekking tot de gedetailleerde classificatie van de betrokken gegevens, de te gebruiken definities en de actualisering van de regels voor de verspreiding worden vastgelegd overeenkomstig de regelgevingsprocedure met toetsing van artikel 8, lid 3. Deze maatregelen zijn bedoeld om niet-essentiële onderdelen van deze verordening te wijzigen, onder meer door deze aan te vullen. Artikel 8 Procedure 1.   De Commissie wordt bijgestaan door het Comité statistisch programma (CSP), dat is opgericht bij Besluit 89/382/EEG, Euratom. 2.   Wanneer naar dit lid wordt verwezen, zijn de artikelen 5 en 7 van Besluit 1999/468/EG, met inachtneming van artikel 8 van dat besluit, van toepassing. De in artikel 5, lid 6, van Besluit 1999/468/EG bedoelde termijn wordt op drie maanden vastgesteld. 3.   Wanneer naar dit lid wordt verwezen, zijn de artikelen 5 bis, leden 1 tot en met 4, en 7 van Besluit 1999/468/EG van toepassing, met inachtneming van artikel 8 van dat besluit. Artikel 9 Inwerkingtreding Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Straatsburg, 25 april 2007. Voor het Europees Parlement De voorzitter H.-G. PÖTTERING Voor de Raad De voorzitter G. GLOSER ( 1 ) PB C 309 van 16.12.2006, blz. 78 . ( 2 ) Advies van het Europees Parlement van 30 november 2006 (nog niet bekendgemaakt in het Publicatieblad) en besluit van de Raad van 22 maart 2007. ( 3 ) PB L 314 van 13.10.2004, blz. 8 . ( 4 ) PB L 52 van 22.2.1997, blz. 1 . Verordening gewijzigd bij Verordening (EG) nr. 1882/2003 van het Europees Parlement en de Raad ( PB L 284 van 31.10.2003, blz. 1 ). ( 5 ) PB L 184 van 17.7.1999, blz. 23 . Besluit gewijzigd bij Besluit 2006/512/EG ( PB L 200 van 22.7.2006, blz. 11 ). ( 6 ) PB L 181 van 28.6.1989, blz. 47 . BIJLAGE I ESSOBS-KERNSYSTEEM 1.   Kwantitatieve gegevens volgens stelsel en gedetailleerd omschreven uitkeringen In te dienen gegevens Met betrekking tot de geaggregeerde classificatie worden er gegevens ingediend over: Uitgaven 1.1.1.1.   Sociale uitkeringen, geclassificeerd naar: a) functies (overeenkomstig de verschillende risico's en behoeften), en b) voor elke functie met dubbele uitsplitsing: inkomensafhankelijk versus niet-inkomensafhankelijk, en uitkeringen in geld (indeling in periodieke en eenmalige uitkeringen) versus uitkeringen in natura. 1.1.1.2.   Administratiekosten 1.1.1.3.   Overdrachten naar andere regelingen 1.1.1.4.   Overige uitgaven Ontvangsten 1.1.2.1.   Sociale premies 1.1.2.2.   Overheidsbijdragen 1.1.2.3.   Overdrachten van andere regelingen 1.1.2.4.   Overige ontvangsten De betrokken gegevens (met betrekking tot de geaggregeerde classificatie) worden verstrekt overeenkomstig de regelgevingsprocedure met toetsing van artikel 8, lid 3. 1.2.   Gegevensverstrekking De statistieken worden jaarlijks verstrekt. De gegevens hebben overeenkomstig de nationale praktijken betrekking op het kalenderjaar. De termijn voor de indiening van de gegevens over het jaar N, samen met herzieningen van voorafgaande jaren, verstrijkt op 30 juni van het jaar N + 2. 1.3.   Verspreiding De Commissie (Eurostat) publiceert uiterlijk op 31 oktober van jaar N + 2 gegevens over de totale uitgaven voor sociale bescherming voor alle regelingen over het jaar N. De Commissie (Eurostat) zal tegelijkertijd gedetailleerde gegevens naar regelingen verstrekken aan specifieke gebruikers (nationale instellingen die Essobs-gegevens opstellen, diensten van de Commissie en internationale instellingen). Deze specifieke gebruikers mogen alleen groepen regelingen publiceren. 2.   Kwalitatieve gegevens naar regelingen en details van de uitkeringen 2.1.   Onderwerpen Voor elke regeling omvat de kwalitatieve informatie een algemene beschrijving van de regeling, een gedetailleerde beschrijving van de uitkeringen en informatie over recente wijzigingen en hervormingen. 2.2.   Indiening van gegevens en actualisering van kwalitatieve informatie De jaarlijkse actualisering van een volledige reeks van reeds ingediende kwalitatieve gegevens blijft beperkt tot wijzigingen in de socialebeschermingsregeling; de geactualiseerde gegevens worden samen met de kwantitatieve gegevens ingediend. 2.3.   Verspreiding De Commissie (Eurostat) publiceert uiterlijk op 31 oktober van het jaar N + 2 kwalitatieve gegevens over de totale uitgaven voor sociale bescherming voor alle regelingen. BIJLAGE II MODULE OVER PENSIOENGERECHTIGDEN 1.   Categorieën van uitkeringen Deze module omvat gegevens over pensioengerechtigden die worden gedefinieerd als ontvanger van een of meer van de volgende periodieke uitkeringen in geld van een socialebeschermingsregeling: a) invaliditeitspensioen, b) uitkering bij vervroegde uittreding wegens verminderd arbeidsvermogen, c) ouderdomspensioen, d) vervroegd ouderdomspensioen, e) gedeeltelijk pensioen, f) langstlevendenpensioen, g) uitkering bij vervroegde uittreding wegens arbeidsmarktsituatie. 2.   Gegevensverstrekking De statistieken worden jaarlijks verstrekt. De verstrekte gegevens zijn de gegevens van de standen aan het eind van het kalenderjaar. De termijn voor de indiening van gegevens voor jaar N is 31 mei van het jaar N + 2, waarbij de gegevens als volgt worden ingedeeld: a) naar socialebeschermingsregeling, b) naar geslacht voor alle regelingen. 3.   Verspreiding De Commissie (Eurostat) publiceert uiterlijk op 31 oktober van jaar N + 2 gegevens voor alle systemen over het jaar N. De Commissie (Eurostat) zal tegelijkertijd gedetailleerde gegevens verspreiden via regelingen aan specifieke gebruikers (nationale instellingen die Essobs-gegevens opstellen, diensten van de Commissie en internationale instellingen). Deze specifieke gebruikers zullen alleen groepen regelingen publiceren. De Commissie (Eurostat) publiceert uiterlijk op 31 oktober van het jaar N + 2 alle gegevens over het jaar N in elk van de zeven categorieën en verspreidt deze bij een aantal gebruikersgroepen (nationale instellingen die Essobs-gegevens verzamelen, eigen diensten en internationale instellingen). BIJLAGE III PROEFVERZAMELING OVER NETTO SOCIALE UITKERINGEN 1.   Onderwerpen Deze verzameling betreft de berekening van de netto sociale uitkeringen. 2.   Gegevensverstrekking De persoonlijke inkomstenbelastingen en sociale premies die in 2005 over sociale uitkeringen worden geheven, moeten als percentage daarvan worden aangeduid voor de verschillende typen sociale uitkeringen in geld, bij voorkeur verder onderverdeeld naar bijzondere groepen van homogeen belaste regelingen. In moeilijke gevallen kunnen de resultaten voor groepen uitkeringen worden verstrekt, bijvoorbeeld voor het totaal van de zeven pensioencategorieën in bijlage II of het totaal van de uitkeringen in geld van een specifieke functie. De belastingvoordelen moeten voor elke post afzonderlijk worden verstrekt met gebruikmaking van de gederfde-inkomstenmethode.",
  "source": "EUR LEX"
}