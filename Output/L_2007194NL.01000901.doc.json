{
  "url": "http://www.w3.org/1999/xhtml\">",
  "content": "L_2007194NL.01000901.xml 26.7.2007 NL Publicatieblad van de Europese Unie L 194/9 BESCHIKKING VAN DE COMMISSIE van 25 juli 2007 tot machtiging van Bulgarije en Roemenië om af te wijken van Richtlijn 1999/105/EG van de Raad betreffende het in de handel brengen van bosbouwkundig teeltmateriaal wat betreft de van 1 januari 2003 tot en met 31 december 2006 gevormde voorraden (Kennisgeving geschied onder nummer C(2007) 3541) (2007/527/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op de Akte van toetreding van Bulgarije en Roemenië, en met name op artikel 42, Overwegende hetgeen volgt: (1) Overeenkomstig artikel 42 van de Akte van toetreding van Bulgarije en Roemenië mag de Commissie overgangsmaatregelen aannemen, als deze overgangsmaatregelen nodig zijn om de overgang te vergemakkelijken van de in de nieuwe lidstaten bestaande regeling naar de regeling die voortvloeit uit de toepassing van de communautaire veterinaire en fytosanitaire wetgeving. Hieronder vallen de bepalingen inzake het in de handel brengen van bosbouwkundig teeltmateriaal. (2) In Richtlijn 1999/105/EG van de Raad van 22 december 1999 betreffende het in de handel brengen van bosbouwkundig teeltmateriaal ( 1 ) wordt bepaald dat bosbouwkundig teeltmateriaal slechts in de handel mag worden gebracht als aan de voorschriften van artikel 6, leden 1 en 3, van die richtlijn wordt voldaan. (3) Overeenkomstig Richtlijn 1999/105/EG mogen voorraden bosbouwkundig teeltmateriaal die vóór 1 januari 2003 gevormd zijn, volledig in de handel worden gebracht. (4) Bulgarije en Roemenië hebben de Commissie en de andere lidstaten in kennis gesteld van het bestaan van voorraden bosbouwkundig teeltmateriaal dat van 1 januari 2003 tot en met 31 december 2006 op hun grondgebied is geproduceerd. Dit materiaal mag niet in de handel worden gebracht, tenzij een afwijking van de bepalingen van Richtlijn 1999/105/EG wordt toegestaan. (5) Om die landen in staat te stellen om voorraden bosbouwkundig teeltmateriaal dat van 1 januari 2003 tot en met 31 december 2006 is geproduceerd in de handel te brengen, moeten zij worden gemachtigd om op hun grondgebied tot en met 31 december 2009 teeltmateriaal in de handel te brengen dat in voornoemde periode is geproduceerd overeenkomstig hun op het tijdstip van de productie geldende nationale bepalingen. (6) Op de etiketten of in de begeleidende documenten moet worden aangegeven dat dit materiaal alleen in de handel mag worden gebracht in de lidstaat waar het is geproduceerd. (7) De in deze beschikking vervatte maatregelen zijn in overeenstemming met het advies van het Permanent Comité voor teeltmateriaal voor land-, tuin- en bosbouw, HEEFT DE VOLGENDE BESCHIKKING GEGEVEN: Artikel 1 In afwijking van artikel 6, leden 1 en 3, van Richtlijn 1999/105/EG worden Bulgarije en Roemenië gemachtigd om tot en met 31 december 2009 bosbouwkundig teeltmateriaal in de handel te brengen dat van 1 januari 2003 tot en met 31 december 2006 op hun grondgebied overeenkomstig de bepalingen van die richtlijn is geproduceerd, mits het voldoet aan hun op het tijdstip van de productie geldende nationale bepalingen. Dit bosbouwkundig teeltmateriaal mag alleen in de handel worden gebracht op het grondgebied van de lidstaat van productie. Op elk officieel dan wel ander etiket of document dat op dergelijk bosbouwkundig teeltmateriaal wordt aangebracht of dergelijk materiaal vergezelt, wordt duidelijk aangegeven dat het materiaal bedoeld is om uitsluitend in de handel te worden gebracht op het grondgebied van die lidstaat. Artikel 2 Deze beschikking is gericht tot de lidstaten. Gedaan te Brussel, 25 juli 2007. Voor de Commissie Markos KYPRIANOU Lid van de Commissie ( 1 ) PB L 11 van 15.1.2000, blz. 17 .",
  "source": "EUR LEX"
}