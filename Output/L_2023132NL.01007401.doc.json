{
  "url": "http://www.w3.org/1999/xhtml\">",
  "content": "L_2023132NL.01007401.xml 17.5.2023 NL Publicatieblad van de Europese Unie L 132/74 UITVOERINGSVERORDENING (EU) 2023/974 VAN DE COMMISSIE van 16 mei 2023 tot verlenging van de afwijking van Verordening (EG) nr. 1967/2006 van de Raad wat betreft de minimumafstand van de kust en de minimumzeediepte voor “volantina”-trawlers die in de territoriale wateren van Slovenië vissen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1967/2006 van de Raad van 21 december 2006 inzake beheersmaatregelen voor de duurzame exploitatie van visbestanden in de Middellandse Zee, tot wijziging van Verordening (EEG) nr. 2847/93 en tot intrekking van Verordening (EG) nr. 1626/94 ( 1 ) , en met name artikel 13, lid 5, Overwegende hetgeen volgt: (1) Op 19 maart 2014 heeft de Commissie bij Uitvoeringsverordening (EU) nr. 277/2014 van de Commissie ( 2 ) voor het eerst een afwijking van artikel 13, lid 1, eerste alinea, van Verordening (EG) nr. 1967/2006 vastgesteld voor de minimumafstand van de kust en de minimumdiepte voor “volantina”-trawlers die in de territoriale wateren van Slovenië vissen; die verordening liep op 23 maart 2017 af. De afwijking werd verlengd bij Uitvoeringsverordening (EU) 2017/2383 van de Commissie ( 3 ) , die op 27 maart 2020 afliep. De afwijking werd nog eens verlengd bij Uitvoeringsverordening (EU) 2022/511 van de Commissie ( 4 ) , die op 27 maart 2023 afliep. (2) Op 21 september 2022 ontving de Commissie van Slovenië een verzoek om de bij Uitvoeringsverordening (EU) 2022/511 verleende afwijking te verlengen. Slovenië verstrekte het op 18 augustus 2021 goedgekeurde beheersplan ( 5 ) en, in lijn met Uitvoeringsverordening (EU) 2022/511, een verslag over de monitoring en uitvoering van het beheersplan waarmee de verlenging van de afwijking werd onderbouwd in het licht van de vereisten van Verordening (EG) nr. 1967/2006 en Verordening (EU) 2019/1241 van het Europees Parlement en de Raad ( 6 ) . (3) Tijdens zijn 71e plenaire zitting in november 2022 heeft het Wetenschappelijk, Technisch en Economisch Comité voor de visserij (WTECV) ( 7 ) zich gebogen over het verzoek om verdere verlenging van de afwijking en over het uitvoeringsverslag. Het WTECV bevestigde zijn eerdere advies over het plan en concludeerde, in het licht van de door Slovenië verstrekte nieuwe informatie, dat onverminderd wordt voldaan aan de afwijkingsvoorwaarden. (4) De door Slovenië gevraagde afwijking is in overeenstemming met artikel 13, leden 5 en 9, van Verordening (EG) nr. 1967/2006. (5) Met name zijn er specifieke geografische obstakels, doordat de territoriale wateren van Slovenië op geen enkel punt een diepte van 50 meter bereiken. Zonder afwijking zouden “volantina”-trawlers slechts actief kunnen zijn in een gebied buiten drie zeemijl uit de kust, waar de visgronden aanzienlijk zijn beperkt door de aanwezigheid van commerciële scheepvaartroutes. (6) Bovendien waarborgt het Sloveense beheersplan conform artikel 13, lid 9, van Verordening (EG) nr. 1967/2006 dat de visserijinspanning in de toekomst niet zal toenemen. Er zullen alleen vismachtigingen worden afgegeven aan twaalf welbepaalde vaartuigen die reeds door Slovenië gemachtigd zijn om te vissen. (7) Overeenkomstig artikel 13, lid 9, van Verordening (EG) nr. 1967/2006 heeft het verzoek betrekking op visserijactiviteiten die al door Slovenië zijn toegestaan, en op vaartuigen met een geregistreerde visserijactiviteit van meer dan vijf jaar. (8) Deze vaartuigen zijn opgenomen in een lijst die overeenkomstig artikel 13, lid 9, van Verordening (EG) nr. 1967/2006 aan de Commissie is verstrekt. (9) De betrokken visserijactiviteiten zijn in overeenstemming met artikel 4, lid 1, van Verordening (EG) nr. 1967/2006, aangezien de visserij niet plaatsvindt boven zeegrasvelden van met name Posidonia oceanica of andere mariene fanerogamen. (10) Wat betreft het vereiste om bepaalde minimummaaswijdten in acht te nemen, is de gevraagde afwijking in overeenstemming met artikel 8, lid 1, punt h), van Verordening (EG) nr. 1967/2006, zoals vervangen door artikel 8, lid 1, van Verordening (EU) 2019/1241 en deel B, punt 1, van bijlage IX bij die verordening, aangezien “volantina”-trawlers geen netten met vierkante mazen van minder 40 mm gebruiken. (11) De visserij met de “volantina”-trawl, een gemengde visserij, kan niet met ander vistuig worden uitgeoefend, behalve met de zwaardere “tartana”, die echter kan leiden tot een intensiever contact met de zeebodem en een hogere vangst van demersale soorten, en doorkruist niet de activiteiten van vaartuigen die ander vistuig dan trawls, zegens of soortgelijke sleepnetten gebruiken. (12) “Volantina”-trawlers worden overeenkomstig artikel 13, lid 9, punt c), van Verordening (EG) nr. 1967/2006 zo gereguleerd dat de vangsten van de in bijlage IX, deel A, bij Verordening (EU) 2019/1241 genoemde soorten zo gering mogelijk zijn. Het WTECV heeft opgemerkt dat de gemelde vangsten van deze soorten niet verwaarloosbaar zijn, maar concludeerde niettemin dat deze vangsten gezien de beperkte omvang van de “volantina”-visserij in totaal slechts enkele tientallen tonnen bedragen en dus slechts een zeer klein deel uitmaken van de totale vangsten van deze soorten in het noordelijke deel van de Adriatische Zee. (13) “Volantina”-trawlers vissen niet gericht op koppotigen. Het WTECV heeft opgemerkt dat koppotigen een waardevolle bijvangst van de “volantina”-visserij zijn, maar concludeerde op basis van het meest recente uitvoeringsverslag van het plan dat de respectieve vangsten van koppotigen gezien de beperkte omvang van de “volantina”-visserij hoogstwaarschijnlijk slechts een zeer klein deel uitmaken van de totale vangsten van deze soort in het ruimere noordelijke deel van de Adriatische Zee. (14) Het Sloveense beheersplan omvat maatregelen voor de monitoring van de visserijactiviteiten overeenkomstig artikel 13, lid 9, derde alinea, van Verordening (EG) nr. 1967/2006 en de artikelen 14 en 15 van Verordening (EG) nr. 1224/2009 van de Raad ( 8 ) . (15) De Commissie is derhalve van oordeel dat de door Slovenië gevraagde verlenging van de afwijking voldoet aan de voorwaarden van artikel 13, leden 5 en 9, van Verordening (EG) nr. 1967/2006. De gevraagde verlenging van de afwijking moet daarom worden toegestaan. (16) Slovenië moet bijtijds verslag uitbrengen bij de Commissie overeenkomstig het in het Sloveense beheersplan vervatte monitoringplan. (17) De afwijking moet in de tijd worden beperkt om snel corrigerende beheersmaatregelen te kunnen nemen wanneer het verslag aan de Commissie wijst op een slechte staat van instandhouding van het beviste bestand, en om ruimte te scheppen voor een verbetering van de wetenschappelijke basis voor een verbeterd beheersplan. (18) Aangezien de bij Uitvoeringsverordening (EU) 2017/2383 verleende afwijking op 27 maart 2023 is verstreken, moet de onderhavige verordening omwille van de juridische continuïteit met ingang van 28 maart 2023 van toepassing zijn. Omwille van de rechtszekerheid moet deze verordening met spoed in werking treden. (19) De in deze verordening vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE VERORDENING VASTGESTELD: Artikel 1 Afwijking Artikel 13, lid 1, eerste alinea, van Verordening (EG) nr. 1967/2006 is niet van toepassing in de territoriale wateren van Slovenië, ongeacht de diepte, tussen 1,5 en 3 zeemijl uit de kust, op “volantina”-trawlers die aan de volgende eisen voldoen: a) ze dragen een registratienummer dat is vermeld in het door Slovenië overeenkomstig artikel 19, lid 2, van Verordening (EG) nr. 1967/2006 vastgestelde beheersplan, en b) ze hebben een geregistreerde activiteit in de visserij van meer dan vijf jaar en voeren de visserijinspanning in de toekomst niet op, en c) ze hebben een vismachtiging en oefenen hun activiteiten uit in het kader van het door Slovenië overeenkomstig artikel 19, lid 2, van Verordening (EG) nr. 1967/2006 aangenomen beheersplan. Artikel 2 Monitoringplan en rapportage Slovenië brengt uiterlijk één jaar na de inwerkingtreding van deze verordening verslag uit bij de Commissie overeenkomstig het monitoringplan dat is vervat in het in artikel 1 bedoelde beheersplan. Artikel 3 Inwerkingtreding en toepassingsperiode Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing van 28 maart 2023 tot en met 27 maart 2026. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 mei 2023. Voor de Commissie De voorzitter Ursula VON DER LEYEN ( 1 ) PB L 409 van 30.12.2006, blz. 11 . ( 2 ) Uitvoeringsverordening (EU) nr. 277/2014 van de Commissie van 19 maart 2014 houdende afwijking van Verordening (EG) nr. 1967/2006 van de Raad wat betreft de minimumafstand van de kust en de minimumzeediepte voor “volantina”-trawlers die in de territoriale wateren van Slovenië vissen ( PB L 82 van 20.3.2014, blz. 1 ). ( 3 ) Uitvoeringsverordening (EU) 2017/2383 van de Commissie van 19 december 2017 tot verlenging van de afwijking van Verordening (EG) nr. 1967/2006 van de Raad wat betreft de minimumafstand van de kust en de minimumzeediepte voor “volantina”-trawlers die in de territoriale wateren van Slovenië vissen ( PB L 340 van 20.12.2017, blz. 32 ). ( 4 ) Uitvoeringsverordening (EU) 2022/511 van de Commissie van 30 maart 2022 tot verlenging van de afwijking van Verordening (EG) nr. 1967/2006 van de Raad wat betreft de minimumafstand van de kust en de minimumzeediepte voor “volantina”-trawlers die in de territoriale wateren van Slovenië vissen ( PB L 103 van 31.3.2022, blz. 7 ). ( 5 ) Besluit nr. 34200-2/2021/3 van 18.8.2021. ( 6 ) Verordening (EU) 2019/1241 van het Europees Parlement en de Raad van 20 juni 2019 betreffende de instandhouding van visbestanden en de bescherming van mariene ecosystemen door middel van technische maatregelen, tot wijziging van de Verordeningen (EG) nr. 1967/2006 en (EG) nr. 1224/2009 van de Raad en de Verordeningen (EU) nr. 1380/2013, (EU) 2016/1139, (EU) 2018/973, (EU) 2019/472 en (EU) 2019/1022 van het Europees Parlement en de Raad, en tot intrekking van de Verordeningen (EG) nr. 894/97, (EG) nr. 850/98, (EG) nr. 2549/2000, (EG) nr. 254/2002, (EG) nr. 812/2004 en (EG) nr. 2187/2005 van de Raad ( PB L 198 van 25.7.2019, blz. 105 ). ( 7 ) Wetenschappelijk, Technisch en Economisch Comité voor de visserij (WTECV) — Verslag van de 71e plenaire vergadering (STECF-PLEN-22-03), Bureau voor publicaties van de Europese Unie, Luxemburg, 2022 (https://stecf.jrc.ec.europa.eu/documents/43805/43440856/STECF+PLEN+22-03.pdf/d0acb3d4-6b6a-4067-9d08-0b6004660e25). ( 8 ) Verordening (EG) nr. 1224/2009 van de Raad van 20 november 2009 tot vaststelling van een controleregeling van de Unie die de naleving van de regels van het gemeenschappelijk visserijbeleid moet garanderen, tot wijziging van Verordeningen (EG) nr. 847/96, (EG) nr. 2371/2002, (EG) nr. 811/2004, (EG) nr. 768/2005, (EG) nr. 2115/2005, (EG) nr. 2166/2005, (EG) nr. 388/2006, (EG) nr. 509/2007, (EG) nr. 676/2007, (EG) nr. 1098/2007, (EG) nr. 1300/2008 en (EG) nr. 1342/2008 en tot intrekking van de Verordeningen (EEG) nr. 2847/93, (EG) nr. 1627/94 en (EG) nr. 1966/2006 ( PB L 343 van 22.12.2009, blz. 1 ).",
  "source": "EUR LEX"
}