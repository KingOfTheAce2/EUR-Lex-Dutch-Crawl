{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31983D0472:NL:HTML\">",
  "content": "EUR-Lex - 31983D0472 - NL Avis juridique important | 31983D0472 83/472/EEG: Beschikking van de Commissie van 12 september 1983 inzake de toekenning van financiële bijstand voor de uitvoering van het project \"Wegverbinding Evzoni-Volos, wegvak tussen Kleidi en Axios\" (Slechts de tekst in de Griekse taal is authentiek) Publicatieblad Nr. L 259 van 20/09/1983 blz. 0032 - 0034 ***** BESCHIKKING  VAN DE COMMISSIE van 12 september 1983 inzake de toekenning van financiële bijstand voor de uitvoering van het project »Wegverbinding Evzoni-Volos, wegvak tussen Kleidi en Axios\" (Slechts de tekst in de Griekse taal is authentiek) (83/472/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 3600/82 van de Raad van 30 december 1982 betreffende een beperkte actie op het gebied van de vervoersinfrastructuur (1), Overwegende dat de Griekse Regering bij de Gemeenschap een verzoek heeft ingediend om financiële bijstand als bijdrage in de kosten van het project »Wegverbinding Evzoni-Volos, wegvak tussen Kleidi en Axios\"; Overwegende dat alle voorwaarden voor het verlenen van financiële bijstand door de Gemeenschap vervuld zijn, HEEFT DE VOLGENDE BESCHIKKING GEGEVEN: Artikel 1 Ter financiering van de werkzaamheden voor de uitvoering van het project »Wegverbinding Evzoni-Volos, wegvak tussen Kleidi en Axios\" wordt financiële bijstand ten belope van 2,5 miljoen Ecu verleend. De kenmerken van de werkzaamheden en de wijze van betaling zijn in de bijlage opgenomen. Artikel 2 1. Onverminderd de door Griekenland overeenkomstig zijn wettelijke en bestuursrechtelijke bepalingen verrichte controles, onverminderd het bepaalde in artikel 206 bis van het Verdrag, alsook onverminderd elke op grond van artikel 209, sub c), van het Verdrag uitgevoerde controle, worden met betrekking tot het krachtens deze beschikking gefinancierde project door de bevoegde instanties van Griekenland en door personeelsleden van de Commissie of andere door haar daartoe gemachtigde personen verificaties ter plaatse of onderzoeken verricht. De Commissie stelt voor de uitvoering van deze verificaties termijnen vast, en stelt Griekenland vooraf daarvan in kennis teneinde de nodige bijstand te verkrijgen. 2. Met deze verificaties ter plaatse en onderzoeken met betrekking tot het krachtens deze beschikking gefinancierde project wordt beoogd vast te stellen: a) of de administratieve methoden in overeenstemming zijn met de communautaire voorschriften, b) of bewijsstukken voorhanden zijn en of deze in overeenstemming zijn met het krachtens deze beschikking gefinancierde project, c) op welke wijze het krachtens deze beschikking gefinancierde project wordt uitgevoerd en geverifieerd, d) of hetgeen gereed is gekomen met het krachtens deze beschikking gefinancierde project in overeenstemming is. Artikel 3 Ingeval aan de voorwaarden voor toekenning van de financiële bijstand niet wordt voldaan of indien de verificaties onregelmatigheden aan het licht brengen, kunnen de betalingen bij een aan de begunstigde medegedeeld besluit van de Commissie worden opgeschort, verminderd of geannuleerd. Ten onrechte uitgekeerde bedragen moeten door Griekenland binnen een termijn van twaalf maanden na de mededeling van dat besluit aan de Commissie worden terugbetaald. Artikel 4 Deze beschikking is gericht tot de Helleense Republiek. Gedaan te Brussel, 12 september 1983. Voor de Commissie Giorgios CONTOGEORGIS Lid van de Commissie (1) PB nr. L 376 van 31. 12. 1982, blz. 10. BIJLAGE Voorwaarden verbonden aan de toekenning van communautaire bijstand aan Griekenland voor de uitvoering van bepaalde werkzaamheden aan de wegverbinding Evzoni-Volos (wegvak: brug over de Axios/Kleidi) 1. Plaats van uitvoering van het project Het project waarop deze beschikking betrekking heeft, ligt op de hoofdweg Evzoni-Thessaloniki-Volos. Het betrokken wegvak loopt van de Axios-brug tot Kleidi. 2. Beschrijving van het project Het project betreft de aanleg van een tweede rijbaan naast de huidige 11,5 km lange, twee rijstroken tellende weg. Door deze werkzaamheden zal men voor dit wegvak na voltooiing over een autosnelweg met 2 × 3 rijstroken beschikken. 3. Technische beschrijving De wegdekbreedte van de nieuwe rijbaan zal 14 meter bedragen en is bedoeld voor drie rijstroken. Tussen de bestaande en de aan te leggen rijbaan komt een (ten minste) 11 meter brede middenberm, waarop in de toekomst nog twee extra rijstroken kunnen worden aangelegd. Het project omvat twee grote bruggen, namelijk een van 780 meter over de rivier de Axios en een van 80 meter over de rivier de Loudias. 4. Tijdschema voor de uitvoering Met de werkzaamheden zou medio 1983 moeten worden begonnen. De voltooiing ervan wordt omstreeks eind 1985 verwacht. 5. Betalingsschema: 5.1. De Gemeenschap stemt erin toe een bijdrage te leveren van 15 % van de totale kosten van het project tot een beloop van ten hoogste 2,5 miljoen Ecu. De overige kosten worden gefinancierd door de Griekse »nationale begroting van overheidsinvesteringen\" (ministerie van Openbare Werken). De totale kosten van het project worden geraamd op 1 400 (een duizend vierhonderd) miljoen drachme (18,006 miljoen Ecu volgens koerswaarde van mei 1983). Het betalingsschema luidt als volgt: 1e tranche: Na zekerheid te hebben verkregen dat door de Griekse autoriteiten aan de algemene voorschriften van de Commissie met betrekking tot de aankondiging van overheidsopdrachten is voldaan (zie 5.2.), geeft de Commissie toestemming voor de betaling van een voorschot van ten hoogste 30 % van de totale bijstand. 2e tranche: Na ontvangst van het bewijs dat werkzaamheden voor een waarde van 50 % van het project, als hierna omschreven, zijn uitgevoerd, betaalt de Commissie 45 % van de totale bijstand of geeft zij opdracht tot betaling ervan. 3e tranche: Na ontvangst van het bewijs dat het project voltooid is, betaalt de Commissie het saldo van de bijstand of geeft zij opdracht tot betaling ervan. 5.2. Alvorens de eerste tranche uit te betalen, nodigt de Commissie de Griekse Regering uit om de EEG-Richtlijnen nrs. 71/305/EEG en 72/277/EEG toe te passen, met name wat betreft aankondiging van de overheidsopdrachten voor de bewuste werken. 5.3. Voor uitkering van de tweede tranche verlangt de Commissie gewaarmerkte bewijsstukken waaruit blijkt dat de uitgaven voor het project ten minste vijftig procent belopen van de sub 5.1 vermelde totale kosten. 6. Bewaren van rekeningen De Commissie verlangt dat de verantwoordelijke Griekse autoriteiten de rekeningen en alle overige door de Commissie gewenste informatie voor een effectieve controle over de uitgaven van het project bewaren. De Commissie behoudt zich het recht voor, in de loop van de werkzaamheden overlegging van schriftelijke bewijsstukken te verlangen en ter plaatse te inspecteren. De rekeningen inzake het project moeten na voltooiing van de werkzaamheden gedurende ten minste acht jaar worden bewaard. 7. Bevestiging van de ontvangst van de betalingen en controle op de werkzaamheden Voor elke betaling verlangt de Commissie van de verantwoordelijke autoriteiten: 1. een overzicht van de vorderingen van de werkzaamheden, ondertekend door de functionaris die jegens de Griekse overheid verantwoordelijk is voor het project, 2. een gewaarmerkte staat van de verrichte betalingen. Voor elke in het raam van deze beschikking door de Commissie verrichte betaling verlangt zij een kwitantie. 8. Verantwoordelijke instanties Het Ministerie van Openbare Werken te Athene is verantwoordelijk voor de uitvoering van deze beschikking in Griekenland. Voor de Commissie is het hoofd van de afdeling »Planning en Ontwikkeling van de Infrastructuur\", Directoraat-generaal Vervoer, voor de uitvoering verantwoordelijk. 9. Publiciteit De verantwoordelijke autoriteiten geven op publiciteitsborden op de plaats van de uitvoering der werken bekendheid aan de door de Gemeenschap verleende bijstand.",
  "source": "EUR LEX"
}