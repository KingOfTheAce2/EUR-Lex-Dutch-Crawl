{
  "url": "http://www.w3.org/1999/xhtml\">",
  "content": "L_2023147NL.01015601.xml 7.6.2023 NL Publicatieblad van de Europese Unie L 147/156 BESLUIT (Euratom) 2023/1112 VAN DE COMMISSIE van 17 juli 2020 inzake de kennisgeving van wijzigingen in het door Euratom uitgestippelde programma voor vreedzame toepassing van kernenergie in bijlage A bij de Overeenkomst tot samenwerking bij het vreedzaam gebruik van kernenergie tussen de Europese Gemeenschap voor Atoomenergie en de Verenigde Staten van Amerika DE EUROPESE COMMISSIE, Gezien het Verdrag tot oprichting van de Europese Gemeenschap voor Atoomenergie, en met name artikel 77, punt b), Gezien de Overeenkomst tot samenwerking bij het vreedzaam gebruik van kernenergie tussen de Europese Gemeenschap voor Atoomenergie en de Verenigde Staten van Amerika ( 1 ) , en met name artikel 8, lid 2, tweede alinea, en punt 6 en punt 7, A) en C), van het proces-verbaal van overeenkomst daarbij ( 2 ) , Overwegende hetgeen volgt: (1) De Overeenkomst tot samenwerking bij het vreedzaam gebruik van kernenergie tussen de Europese Gemeenschap voor Atoomenergie en de Verenigde Staten van Amerika werd ondertekend te Brussel op 7 november 1995 en trad in werking op 12 april 1996 (de “Overeenkomst”). (2) Het Studiecentrum voor Kernenergie — Centre d’Étude de l’Énergie Nucléaire (SCK.CEN) en het Institut National des Radioéléments (IRE) zijn voornemens gezamenlijk een installatie op te zetten voor de recycling van de sterk radioactieve residuen die voortkomen uit de productie van radioactieve isotopen voor medische doeleinden, teneinde een duurzaam langetermijnbeheer van deze residuen te waarborgen en de continue voorzieningszekerheid van radioactieve isotopen voor medische doeleinden te ondersteunen. De output van de installatie zal een zeer zuivere substantie zijn die geschikt is voor hergebruik. De aanvang van de bouw van deze installatie, die RECUMO zal heten, is gepland voor 2020 en de ingebruikname voor 2023. De installatie zal door SCK.CEN worden beheerd op zijn site in Mol, België. (3) Bij besluit van 21 februari 2020 ( 3 ) heeft de Commissie haar goedkeuring verleend voor de in de RECUMO-installatie te gebruiken technieken voor chemische verwerking die zijn beschreven in de door SCK.CEN tijdens de conceptuele ontwerpfase van het project ingediende fundamentele technische kenmerken. (4) De bestraalde stoffen die in de RECUMO-faciliteit zullen worden verwerkt, zijn afkomstig uit de VS en vallen dus onder de Overeenkomst. Artikel 8, lid 2, van de Overeenkomst schrijft met name voor dat deze bestraalde stoffen alleen mogen worden verwerkt in de installaties die deel uitmaken van het in bijlage A bij de Overeenkomst uitgestippelde programma voor vreedzame toepassing van kernenergie van Euratom. In dit verband moet de RECUMO-faciliteit worden toegevoegd aan de lijst van installaties in bijlage A. (5) De procedure voor de wijziging van bijlage A is beschreven in punt 6 en punt 7, A), van het proces-verbaal van overeenkomst bij de Overeenkomst. Met name zijn een schriftelijke kennisgeving en een schriftelijke ontvangstbevestiging van de bevoegde autoriteiten vereist om wijzigingen aan te brengen in de in bijlage A omschreven programma’s voor vreedzame toepassing van kernenergie. (6) Daarom moet een kennisgeving voor de toevoeging van een nieuwe faciliteit overeenkomstig punt 7, A), van het proces-verbaal van overeenkomst bij de Overeenkomst worden goedgekeurd voor toezending aan het ministerie van Buitenlandse Zaken van de VS. (7) Daarnaast moeten twee buiten gebruik gestelde nucleaire installaties uit het door Euratom uitgestippelde programma voor vreedzame toepassing van kernenergie worden geschrapt en in kennis worden gesteld op grond van punt 7, C), van het proces-verbaal van overeenkomst bij de Overeenkomst, HEEFT HET VOLGENDE BESLUIT VASTGESTELD: Artikel 1 De kennisgeving van wijzigingen in het door Euratom uitgestippelde programma voor vreedzame toepassing van kernenergie in bijlage A bij de Overeenkomst tot samenwerking bij het vreedzaam gebruik van kernenergie tussen de Europese Gemeenschap voor Atoomenergie en de Verenigde Staten van Amerika wordt hierbij goedgekeurd. De tekst van de kennisgeving is aan dit besluit gehecht. Artikel 2 De commissaris voor Energie of de directeur-generaal van het directoraat-generaal Energie, of hun aangewezen vertegenwoordiger, worden hierbij gemachtigd de kennisgeving toe te zenden aan het ministerie van Buitenlandse Zaken van de Verenigde Staten. Gedaan te Brussel, 17 juli 2020. Voor de Commissie Kadri SIMSON Lid van de Commissie ( 1 ) PB L 120 van 20.5.1996, blz. 1 . ( 2 ) PB L 120 van 20.5.1996, blz. 12 . ( 3 ) Besluit C(2020) 940 final van de Commissie van 21 februari 2020 over de goedkeuring van de werkwijzen die gebruikt zullen worden voor de regeneratie van de bestraalde stoffen in de RECUMO-installatie van SCK.CEN in Mol, België.",
  "source": "EUR LEX"
}