{
  "url": "http://www.w3.org/1999/xhtml\"><!--",
  "content": "L_2020438NL.01004401.xml 28.12.2020 NL Publicatieblad van de Europese Unie L 438/44 UITVOERINGSBESLUIT (EU) 2020/2212 VAN DE COMMISSIE van 22 december 2020 tot wijziging van de bijlage bij Beschikking 2007/453/EG wat de BSE-status van het Verenigd Koninkrijk en het van de Kroon afhankelijke gebied Jersey betreft (Kennisgeving geschied onder nummer C(2020) 9453) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 999/2001 van het Europees Parlement en de Raad van 22 mei 2001 houdende vaststelling van voorschriften inzake preventie, bestrijding en uitroeiing van bepaalde overdraagbare spongiforme encefalopathieën ( 1 ) , en met name artikel 5, lid 2, derde alinea, Overwegende hetgeen volgt: (1) In Verordening (EG) nr. 999/2001 is bepaald dat de lidstaten, derde landen of gebieden daarvan aan de hand van hun status ten aanzien van boviene spongiforme encefalopathie (BSE) moeten worden ingedeeld in een van deze drie categorieën: verwaarloosbaar BSE-risico, gecontroleerd BSE-risico of onbepaald BSE-risico. (2) In artikel 5, lid 2, derde alinea, van Verordening (EG) nr. 999/2001 is bepaald dat, indien de Wereldorganisatie voor diergezondheid (OIE) een verzoekend land in een van die drie BSE-categorieën heeft ingedeeld, kan worden beslist de BSE-indeling op Unieniveau opnieuw te bezien. (3) In de delen A, B en C van de bijlage bij Beschikking 2007/453/EG van de Commissie ( 2 ) zijn de landen of gebieden opgenomen volgens hun BSE-status. De in deel A van die bijlage opgenomen landen en gebieden worden beschouwd als landen en gebieden met een verwaarloosbaar BSE-risico, de in deel B van die bijlage opgenomen landen en gebieden worden beschouwd als landen en gebieden met een gecontroleerd BSE-risico, terwijl in deel C van die bijlage is bepaald dat landen of gebieden die niet in deel A of B zijn opgenomen, landen en gebieden met een onbepaald BSE-risico zijn. (4) Noord-Ierland en Schotland staan momenteel in deel A van de bijlage bij Beschikking 2007/453/EG als gebieden met een verwaarloosbaar BSE-risico, terwijl het Verenigd Koninkrijk, met uitzondering van Noord-Ierland en Schotland, momenteel als land met een gecontroleerd BSE-risico in deel B van die bijlage staat. (5) Op 28 mei 2019 heeft de Wereldassemblee van afgevaardigden van de OIE tijdens haar algemene vergadering Resolutie nr. 19, “Recognition of the Bovine Spongiform Encephalopathy Risk Status of Members” ( 3 ) , aangenomen met het oog op de inwerkingtreding daarvan op 31 mei 2019. Volgens die resolutie heeft Schotland een gecontroleerd BSE-risico. Na een nieuwe beoordeling van de situatie op het niveau van de Unie naar aanleiding van die resolutie van de OIE, is de Commissie van mening dat de nieuwe OIE-BSE-status van Schotland moet worden weerspiegeld in Beschikking 2007/453/EG. (6) Op 29 mei 2020 heeft de Wereldassemblee van afgevaardigden van de OIE Resolutie nr. 11 ( 4 ) aangenomen waarin wordt erkend dat Jersey overeenkomstig de Gezondheidscode voor landdieren van de OEI een verwaarloosbaar BSE-risico heeft. Na een nieuwe beoordeling van de situatie op het niveau van de Unie naar aanleiding van die resolutie van de OIE, is de Commissie van mening dat de nieuwe OIE-BSE-status van Jersey moet worden weerspiegeld in Beschikking 2007/453/EG. (7) Het Verenigd Koninkrijk heeft bij de Commissie een verzoek ingediend betreffende zijn BSE-status en de BSE-status van het van de Kroon afhankelijke gebied Jersey. Dat verzoek ging vergezeld van de relevante informatie voor het Verenigd Koninkrijk en het van de Kroon afhankelijke gebied Jersey over de in artikel 5, lid 2, van Verordening (EG) nr. 999/2001 bedoelde en in de hoofdstukken A en B van bijlage II bij die verordening vermelde criteria en mogelijke risicofactoren. Rekening houdend met de door het Verenigd Koninkrijk verstrekte informatie moet dat derde land worden opgenomen in deel B van de bijlage bij Beschikking 2007/453/EG en moet het van de Kroon afhankelijke gebied Jersey worden opgenomen in deel A van die bijlage. (8) Overeenkomstig het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie (het terugtrekkingsakkoord), en met name artikel 5, lid 4, van het Protocol inzake Ierland/Noord-Ierland, in samenhang met bijlage 2 bij dat protocol, zijn Verordening (EG) nr. 999/2001 en de daarop gebaseerde handelingen van de Commissie na het einde van de in het terugtrekkingsakkoord bedoelde overgangsperiode van toepassing op en in het Verenigd Koninkrijk met betrekking tot Noord-Ierland. Daarom mag aan het eind van de overgangsperiode alleen Noord-Ierland als gebied van een lidstaat in deel A van de bijlage bij Beschikking 2007/453/EG worden opgenomen. (9) De bijlage bij Beschikking 2007/453/EG moet daarom dienovereenkomstig worden gewijzigd. (10) Aangezien de in het terugtrekkingsakkoord vastgestelde overgangsperiode op 31 december 2020 afloopt, moet dit besluit van toepassing zijn met ingang van 1 januari 2021. (11) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 De bijlage bij Beschikking 2007/453/EG wordt vervangen door de tekst in de bijlage bij dit besluit. Artikel 2 Dit besluit is van toepassing met ingang van 1 januari 2021. Artikel 3 Dit besluit is gericht tot de lidstaten. Gedaan te Brussel, 22 december 2020. Voor de Commissie Stella KYRIAKIDES Lid van de Commissie ( 1 ) PB L 147 van 31.5.2001, blz. 1 . ( 2 ) Beschikking 2007/453/EG van de Commissie van 29 juni 2007 tot vaststelling van de BSE-status van lidstaten, derde landen of gebieden daarvan naargelang van hun BSE-risico ( PB L 172 van 30.6.2007, blz. 84 ). ( 3 ) http://www.oie.int/fileadmin/Home/eng/Animal_Health_in_the_World/docs/pdf/Resolutions/2019/A_R19_BSE_risk.pdf ( 4 ) https://www.oie.int/fileadmin/Home/eng/About_us/docs/pdf/Session/2020/A_RESO_2020.pdf BIJLAGE “BIJLAGE LIJST VAN LANDEN OF GEBIEDEN A. Landen of gebieden met een verwaarloosbaar BSE-risico Lidstaten — België — Bulgarije — Tsjechië — Denemarken — Duitsland — Estland — Spanje — Kroatië — Italië — Cyprus — Letland — Litouwen — Luxemburg — Hongarije — Malta — Nederland — Oostenrijk — Polen — Portugal — Roemenië — Slovenië — Slowakije — Finland — Zweden Gebieden van lidstaten ( *1 ) — Noord-Ierland Landen van de Europese Vrijhandelsassociatie — IJsland — Liechtenstein — Noorwegen — Zwitserland Derde landen — Argentinië — Australië — Brazilië — Chili — Colombia — Costa Rica — India — Israël — Japan — Jersey — Namibië — Nieuw-Zeeland — Panama — Paraguay — Peru — Servië ( *2 ) — Singapore — Verenigde Staten — Uruguay B. Landen of gebieden met een gecontroleerd BSE-risico Lidstaten — Ierland — Griekenland — Frankrijk Derde landen — Canada — Mexico — Nicaragua — Zuid-Korea — Taiwan — Verenigd Koninkrijk, met uitzondering van Noord-Ierland C. Landen of gebieden met een onbepaald BSE-risico — Niet onder A of B opgenomen landen of gebieden . ( *1 ) Overeenkomstig het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie, en met name artikel 5, lid 4, van het Protocol inzake Ierland/Noord-Ierland, in samenhang met bijlage 2 bij dat protocol, omvatten verwijzingen naar lidstaten in deze bijlage het Verenigd Koninkrijk met betrekking tot Noord-Ierland. ( *2 ) Zoals bedoeld in artikel 135 van de Stabilisatie- en associatieovereenkomst tussen de Europese Gemeenschappen en hun lidstaten, enerzijds, en de Republiek Servië, anderzijds ( PB L 278 van 18.10.2013, blz. 16 ).”",
  "source": "EUR LEX"
}