{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0344:NL:HTML\">",
  "content": "EUR-Lex - 32001D0344 - NL Avis juridique important | 32001D0344 2001/344/EG: Beschikking van de Commissie van 19 april 2001 betreffende een door Luxemburg ingediend verzoek om ontheffing krachtens artikel 8, lid 2, onder c), van Richtlĳn 70/156/EEG van de Raad inzake de onderlinge aanpassing van de wetgevingen van de lidstaten betreffende de goedkeuring van motorvoertuigen en aanhangwagens daarvan (kennisgeving geschied onder nummer C(2001) 1096) Publicatieblad Nr. L 122 van 03/05/2001 blz. 0030 - 0030 Beschikking van de Commissie van 19 april 2001 betreffende een door Luxemburg ingediend verzoek om ontheffing krachtens artikel 8, lid 2, onder c), van Richtlijn 70/156/EEG van de Raad inzake de onderlinge aanpassing van de wetgevingen van de lidstaten betreffende de goedkeuring van motorvoertuigen en aanhangwagens daarvan (kennisgeving geschied onder nummer C(2001) 1096) (Slechts de tekst in de Franse taal is authentiek) (2001/344/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 70/156/EEG van de Raad van 6 februari 1970 inzake de onderlinge aanpassing van de wetgevingen van de lidstaten betreffende de goedkeuring van motorvoertuigen en aanhangwagens daarvan(1), laatstelijk gewijzigd bij Richtlijn 2000/40/EG van het Europees Parlement en de Raad(2), met name artikel 8, lid 2, onder c), Overwegende hetgeen volgt: (1) Het op 21 juli 2000 door Luxemburg ingediende en op 27 juli 2000 door de Commissie ontvangen verzoek om ontheffing bevat de in artikel 8, lid 2, onder c), van Richtlijn 70/156/EEG vereiste elementen. Dit verzoek heeft betrekking op de uitrusting van drie voertuigtypes van categorie M1 met een installatie voor vloeibaar pertroleumgas (LPG). (2) De in het verzoek vermelde redenen, volgens dewelke dergelijke installaties niet beantwoorden aan de vereisten van de toepasselijke richtlijnen, met name van Richtlijn 70/220/EEG van de Raad van 20 maart 1970 inzake de onderlinge aanpassing van de wetgevingen der lidstaten met betrekking tot de maatregelen die moeten worden genomen tegen de luchtverontreiniging door gassen afkomstig van motoren met elektrische ontsteking in motorvoertuigen(3), laatstelijk gewijzigd bij Richtlijn 1999/102/EG van de Commissie(4), en van Richtlijn 70/221/EEG van de Raad van 20 maart 1970 inzake de onderlinge aanpassing van de wetgevingen van de lidstaten betreffende reservoirs voor vloeibare brandstof en beschermingsinrichtingen aan de achterzijde van motorvoertuigen en aanhangwagens daarvan(5), laatstelijk gewijzigd bij Richtlijn 2000/8/EG van het Europees Parlement en de Raad(6), zijn gegrond. (3) De in bovengenoemde richtlijnen vermelde proeven werden zowel voor voertuigen op benzine als voor voertuigen op vloeibaar petroleumgas uitgevoerd. Voor beide brandstoffen werden vervuilende emissies gemeten die onder de maximaal toegestane waarden bleven. Aangezien de emissies het laagst waren bij voertuigen op vloeibaar petroleumgas, is het niveau van milieubescherming dus minstens gelijk aan dat van de voorschriften. (4) Om het veiligheidsniveau van de in gebruik zijnde voertuigen te garanderen, mogen de lidstaten periodiek proeven uitvoeren waarbij de dichtheid van de installatie wordt nagegaan bij een druk die minstens gelijk is aan de bedrijfsdruk. (5) De desbetreffende communautaire richtlijnen zullen worden gewijzigd teneinde de productie van voertuigen op vloeibaar petroleumgas mogelijk te maken. (6) De in deze beschikking vervatte maatregel is in overeenstemming met het advies van het bij Richtlijn 70/156/EEG opgerichte Comité voor de aanpassing aan de vooruitgang van de techniek, HEEFT DE VOLGENDE BESCHIKKING GEGEVEN: Artikel 1 Het Luxemburgse verzoek om ontheffing ten behoeve van de productie en het op de markt brengen van drie op vloeibaar petroleumgas lopende voertuigtypes van categorie M1, wordt goedgekeurd. Artikel 2 Deze beschikking is gericht tot het Groothertogdom Luxemburg. Gedaan te Brussel, 19 april 2001. Voor de Commissie Erkki Liikanen Lid van de Commissie (1) PB L 42 van 23.2.1970, blz. 1. (2) PB L 203 van 10.8.2000, blz. 9. (3) PB L 76 van 6.4.1970, blz. 1. (4) PB L 334 van 28.12.1999, blz. 43. (5) PB L 76 van 6.4.1970, blz. 23. (6) PB L 106 van 3.5.2000, blz. 7.",
  "source": "EUR LEX"
}