{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0355:NL:HTML\">",
  "content": "EUR-Lex - 32000D0355 - NL Avis juridique important | 32000D0355 2000/355/EG: Besluit van de Raad van 22 mei 2000 tot toekenning van uitzonderlijke financiële bijstand aan Montenegro Publicatieblad Nr. L 127 van 27/05/2000 blz. 0056 - 0057 Besluit van de Raad van 22 mei 2000 tot toekenning van uitzonderlijke financiële bijstand aan Montenegro (2000/355/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 308, Gezien het voorstel van de Commissie, Gezien het advies van het Europees Parlement(1), Overwegende hetgeen volgt: (1) De Commissie heeft het Economisch en Financieel Comité vóór de indiening van haar voorstel geraadpleegd. (2) De Montenegrijnse regering volgt een beleid van openheid ten opzichte van de Europese Unie en realiseert hervormingen in de richting van een goed functionerende markteconomie. (3) De algemene economische situatie van Montenegro is de laatste jaren verslechterd en de begroting van het land is er in 1999 sterk op achteruitgegaan. (4) Rekening houdend met de moeilijke situatie van de democratische regering van Montenegro en de ernstige economische crisis die de bevolking teistert, heeft de Gemeenschap Montenegro in 1998-1999 aanzienlijke steun verleend. (5) Verwacht wordt dat de begrotingsbehoeften van Montenegro in 2000 omvangrijk zullen blijven. (6) De aan internationale donors in het jaar 2000 gevraagde externe steun zal naar verwachting aanzienlijk zijn. (7) De Republiek Montenegro bevindt zich niet in een positie om in eigen land of buitenland leningen op lange termijn te krijgen. (8) De Republiek Montenegro komt niet in aanmerking voor lidmaatschap van de Bretton Woods-instellingen. Al gevolg hiervan komt zij niet in aanmerking voor de gebruikelijke IMF- of Wereldbank-regelingen ter ondersteuning van een economisch programma. (9) Op 23 en 24 maart 2000 heeft de Europese Raad in Lissabon gewezen op de dringende behoefte aan aanzienlijke bijstand aan Montenegro teneinde ervoor te zorgen dat de democratische regering van het land kan blijven voortregeren om te vermijden dat zich in de betrokken regio nog andere ernstige crises voordoen. Verder heeft de Raad de bevoegde instellingen verzocht om onverwijld de nodige beslissingen te nemen met betrekking tot de financiering van projecten, programma's en andere vormen van bijstand die de onmiddellijke financiële noden van Montenegro kunnen lenigen, zo nodig door gebruikmaking van EU-begrotingsreserves, alsook door verlening van macro-economische bijstand. (10) Uitzonderlijke financiële bijstand van de Gemeenschap in de vorm van giften aan de Republiek Montenegro zou de financiële noden van dit land in de huidige moeilijke omstandigheden lenigen. (11) Wegens het ontbreken van macro-economsiche controle en financiële steun door het IMF en de Wereldbank aan de Republiek Montenegro moet bijzondere aandacht worden besteed aan de feitelijke tenuitvoerlegging van en controle op deze bijstand; alle met voorbereiding, tenuitvoerlegging en controle samenhangende kosten moeten onder de bijstand vallen. (12) De uitzonderlijke financiële bijstand moet door de Commissie worden beheerd. (13) Het Verdrag bevat voor de vaststelling van dit besluit geen andere bevoegdheden dan die welke in artikel 308 zijn vervat, BESLUIT: Artikel 1 1. De Gemeenschap stelt de Republiek Montenegro uitzonderlijke financiële bijstand in de vorm van een gift van hoogstens 20 miljoen EUR ter beschikking om de noden van dit land op het gebied van externe financiering te helpen lenigen. 2. Deze bijstand wordt door de Commissie in nauw overleg met het Economisch en Financieel Comité beheerd. Artikel 2 1. De Commissie wordt gemachtigd met de Republiek Montenegro, na raadpleging van het Economisch en Financieel Comité, de met deze bijstand samenhangende economische voorwaarden overeen te komen. 2. De Commissie onderzoekt op gezette tijden, in overleg met het Economisch en Financieel Comité, of het economisch beleid in de Republiek Montenegro in overeenstemming is met de doelstellingen van deze bijstand en of aan de daaraan verbonden voorwaarden inzake economisch beleid wordt voldaan. Artikel 3 1. De gift wordt aan de Republiek Montenegro in minstens twee tranches verstrekt op voorwaarde dat aan de in artikel 2, lid 1, genoemde voorwaarden inzake economisch beleid met succes is voldaan. De tweede tranche wordt niet eerder verstrekt dan twee maanden na de verstrekking van de eerste tranche. 2. Alle met voorbereiding, tenuitvoerlegging en controle samenhangende kosten vallen ook onder deze bijstand. 3. De middelen worden beschikbaar gesteld aan de begroting van de Republiek Montenegro. Artikel 4 De Commissie legt aan het Europees Parlement en de Raad een jaarverslag voor dat een evaluatie van de tenuitvoerlegging van dit besluit bevat. Gedaan te Brussel, 22 mei 2000. Voor de Raad De voorzitter J. Gama (1) Advies uitgebracht op 18 mei 2000 (nog niet verschenen in het Publicatieblad).",
  "source": "EUR LEX"
}