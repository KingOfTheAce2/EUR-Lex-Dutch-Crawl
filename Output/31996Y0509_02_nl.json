{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996Y0509(02):NL:HTML\">",
  "content": "EUR-Lex - 31996Y0509(02) - NL Avis juridique important | 31996Y0509(02) Resolutie van het Raadgevend Comité van De Europese Gemeenschap voor Kolen en Staal betreffende de staalinvoer in de Europese Unie Publicatieblad Nr. C 138 van 09/05/1996 blz. 0011 - 0012 RESOLUTIE VAN  HET RAADGEVEND COMITÉ VAN DE EUROPESE GEMEENSCHAP VOOR KOLEN EN STAAL betreffende de staalinvoer in  de Europese Unie (96/C  138/07) (Met eenparigheid van stemmen en één onthouding aangenomen  tijdens de 328ste zitting op 14  maart 1996) HET RAADGEVEND COMITÉ VAN DE EUROPESE  GEMEENSCHAP VOOR KOLEN EN STAAL, - GELET OP zijn eerdere resoluties die in hun geheel of waarvan een deel betrekking hadden op de  problemen met betrekking tot de invoer in de EU, inzonderheid die van 8 februari en 7  juni 1991,  van 2 juni en 20 november 1992, van 2 en 19 april 1993 en van 16 december 1994, - VASTSTELLENDE DAT: - de handelsactiviteit van bepaalde derde landen steeds vaker gekenmerkt wordt door oneerlijke  praktijken met dumpprijzen die soms nog maar 50  % bedragen van de prijzen die door de  communautaire producenten voor vergelijkbare produkten worden gevraagd; - dergelijke handelspraktijken doorgaans worden toegepast door producenten die openlijk of  heimelijk worden gesubsidieerd en waarvan de uitvoer dus niet onderhevig is aan het  rentabiliteitsbeginsel; - de communautaire ondernemingen, zelfs die met de meeste concurrentiekracht, klaarblijkelijk niet  in staat zijn om zich met de normale middelen van het handelsbeleid tegen dit soort invoer te  verdedigen; - deze oneerlijke praktijken ertoe hebben bijgedragen dat de staalinvoer in de EU, die in 1994  reeds fors was gestegen, nog verder is toegenomen. Volgens de laatste schattingen bedroeg deze  invoer meer dan 14 miljoen ton in 1995 (circa 16 miljoen ton ruwstaalinvoer) en overtrof daarmee  verreweg alle voorgaande cijfers in de geschiedenis vn de Gemeenschap; - voor bijna alle gewalste produkten het EU-marktaandeel van derde landen het afgelopen jaar  aanzienlijk is toegenomen. Voor warmgewalst breedband steeg dit aandeel in de periode 1991-1995 van  6  % tot 15  % en voor dikke en middeldikke plaat van 9  % tot 24  %; - alleen al de groei van de import uit derde landen gedurende de afgelopen twee jaar (met 8 tot 9  miljoen ton) overeenkomt met circa 33 miljoen manuren, wat onderstreept dat bijzondere aandacht  voor de sociale gevolgen voor de werknemers noodzakelijk is; - bovendien bij sommige geïmporteerde produkten niet voldoende is gegarandeerd dat de kwaliteit  toereikend is en dat de produkten niet radioactief besmet zijn; - na een reeks pijnlijke herstructureringen het concurrentievermogen van de ijzer- en  staalindustrie van de EU zowel vanuit technisch als vanuit economisch oogpunt aan zienlijk is  verbeterd. Als efficiëntie het enige criterium op de handelsmarkt was, zou de communautaire ijzer-  en staalindustrie zich beter kunnen weren tegen haar buitenlandse concurrenten die onder abnormale  onstandigheden opereren en zou de invoer veel geringer zijn, - VERZOEKT de Europese Commissie derhalve - om bij haar doorlopende marktanalyses  en bij de opstelling van de vooruitzichten bijzondere aandacht te besteden aan de ontwikkeling van  de invoer, in volume en in prijzen, en aan de gevolgen daarvan voor de staalproducerende en  -verwerkende bedrijven in de EU; - om, zoals ook in voorgaande resoluties reeds werd verlangd, met gepaste spoed en efficiëntie de  tegen de invoer ingediende klachten te behandelen en er daarbij ten strengste voor te waken dat  politieke overwegingen geen invloed hebben op het beheer van het anti-dumpingbeleid - zoals in de  meeste niet-Europese landen - zodat snel sancties kunnen worden genomen tegen producenten die onder  oneerlijke concurrentievoorwaarden naar de EU uitvoeren; - om speciaal toezicht te houden op de invoer uit derde landen die worden of kunnen worden gebruikt  voor bestemmingsfraude. Handhaving en geografische uitbreiding van het systeem van dubbele  vergunningen - dat moet worden verbeterd - is in dit verband een geschikt en belangrijk middel. Dit  systeem zou met name moeten worden uitgebreid tot de staalprodukten in eerste graad van bewerking; - om erop toe te zien dat de kwaliteit voldoende is voor het eindgebruik van de geïmporteerde  produkten en dat alle produkten (grondstoffen, halffabrikaten en eindprodukten) op adequate wijze  aan de grenzen worden gecontroleerd om te voorkomen dat radioactief besmette materialen worden  ingevoerd; - om opnieuw stappen te nemen opdat de Lid-Staten al hun verplichtingen nakomen, zowel met  betrekking tot de tijdige indiening bij het Bureau voor de statistiek van de Europese  Gemeenschappen van hun gedetailleerde cijfers betreffende hun staalhandel met het buitenland als  inzake de afgifte van de krachtens Verordening (EG) nr. 2914/95 vereiste invoerdocumenten en om,  als deze stappen niet binnen enkele weken tot resultaten leiden, gebruik te maken van andere  informatiebronnen om de ontwikkeling van de invoer te volgen in die Lid-Staten waarvan de gegevens  onvoldoende zijn of pas te laat zijn ontvangen. Het gebrek aan statistische gegevens en het te laat  binnenkomen van die gegevens zijn er de oorzaak van dat de ijzer- en staalindustrie van de EU niet  de normale beleidsinstrumenten overeenkomstig de anti-dumpingovereenkomst van de GATT kan toepassen  of dat niet zo prompt als de Amerikaanse industrie kan doen. Volgens het Raadgevend Comité is het  een kwalijke zaak en onaanvaardbaar dat de statistieken van de buitenlandse handel soms pas na een  jaar worden gepubliceerd en in sommige gevallen in het geheel niet bekend zijn. Gezien deze  situatie blijft de handhaving van het toezicht vooraf met betrekking tot alle derde landen een  noodzaak; - om bij de onderhandelingen met derde landen - zoals ook in het internationale textielakkoord is  bepaald waar de quota's jaarlijks met 3  % tot 4  % omhooggaan - rekening te houden met de  verwachte ontwikkeling van het staalverbruik in de EU, temeer daar bepaalde concessies in het  verleden (bij voorbeeld een stijging van de quota's voor Rusland, Oekraïne en Kazachstan met 50  %  in twee jaar) het gevaar meebrengen dat bepaalde landen ertoe aangezet worden hun uitvoer naar de  EU buitensporig te verhogen; - om een lijst aan te leggen van de derde landen die volgens de gegevens van de Commissie  staatssteun toekennen aan hun staalproducenten.",
  "source": "EUR LEX"
}