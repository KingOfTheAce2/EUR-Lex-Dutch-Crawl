{
  "url": "http://www.w3.org/1999/xhtml\">",
  "content": "L_2018013NL.01002401.xml 18.1.2018 NL Publicatieblad van de Europese Unie L 13/24 VERORDENING (EU) 2018/75 VAN DE COMMISSIE van 17 januari 2018 tot wijziging van de bijlage bij Verordening (EU) nr. 231/2012 tot vaststelling van de specificaties van de in de bijlagen II en III bij Verordening (EG) nr. 1333/2008 van het Europees Parlement en de Raad opgenomen levensmiddelenadditieven wat betreft de specificaties van microkristallijne cellulose (E 460(i)) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 14, Gezien Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma's ( 2 ) , en met name artikel 7, lid 5, Overwegende hetgeen volgt: (1) Bij Verordening (EU) nr. 231/2012 van de Commissie ( 3 ) zijn de specificaties van de in de bijlagen II en III bij Verordening (EG) nr. 1333/2008 opgenomen levensmiddelenadditieven vastgesteld. (2) Die specificaties kunnen volgens de in artikel 3, lid 1, van Verordening (EG) nr. 1331/2008 bedoelde uniforme procedure worden bijgewerkt op initiatief van de Commissie of na een aanvraag. (3) Op 8 februari 2016 is een aanvraag tot wijziging van de specificaties van het levensmiddelenadditief microkristallijne cellulose (E 460(i)) ingediend. Deze aanvraag is overeenkomstig artikel 4 van Verordening (EG) nr. 1331/2008 ter kennis van de lidstaten gebracht. (4) De huidige specificatie met betrekking tot de oplosbaarheid van het levensmiddelenadditief microkristallijne cellulose (E 460(i)) luidt als volgt: „Onoplosbaar in water, ethanol, ether en verdunde anorganische zuren. Moeilijk oplosbaar in een natriumhydroxideoplossing”. (5) De aanvrager verzoekt om de specificatie met betrekking tot de oplosbaarheid van dit levensmiddelenadditief te vervangen door: „Onoplosbaar in water, ethanol, ether en verdunde anorganische zuren. Nagenoeg onoplosbaar of onoplosbaar in een natriumhydroxideoplossing”. (6) De Europese Autoriteit voor voedselveiligheid (EFSA) heeft in haar advies van 24 januari 2017 ( 4 ) geconcludeerd dat de door de aanvrager voorgestelde wijziging van de specificaties wat betreft de oplosbaarheid van microkristallijne cellulose (E 460(i)) geen veiligheidsrisico inhoudt. De EFSA heeft echter aanbevolen de voor de oplosbaarheidstest te gebruiken concentratie natriumhydroxideoplossing in de EU-specificaties te vermelden. (7) Bijgevolg is het passend de beschrijving van de oplosbaarheid van het levensmiddelenadditief microkristallijne cellulose (E 460(i)) in een natriumhydroxideoplossing (concentratie: 50 g NaOH/l) te vervangen door „nagenoeg onoplosbaar of onoplosbaar”. (8) Verordening (EU) nr. 231/2012 moet daarom dienovereenkomstig worden gewijzigd. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De bijlage bij Verordening (EU) nr. 231/2012 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 januari 2018. Voor de Commissie De voorzitter Jean-Claude JUNCKER ( 1 ) PB L 354 van 31.12.2008, blz. 16 . ( 2 ) PB L 354 van 31.12.2008, blz. 1 . ( 3 ) Verordening (EU) nr. 231/2012 van de Commissie van 9 maart 2012 tot vaststelling van de specificaties van de in de bijlagen II en III bij Verordening (EG) nr. 1333/2008 van het Europees Parlement en de Raad opgenomen levensmiddelenadditieven ( PB L 83 van 22.3.2012, blz. 1 ). ( 4 ) EFSA ANS Panel (EFSA Panel on Food Additives and Nutrient Sources added to food), 2017. Safety of the proposed amendment of the specifications for microcrystalline cellulose (E 460(i)) as a food additive. EFSA Journal 2017;15(2):4699, 7 blz. doi:10.2903/j.efsa.2017.4699. BIJLAGE In de bijlage bij Verordening (EU) nr. 231/2012 wordt in de vermelding voor het levensmiddelenadditief E 460(i) microkristallijne cellulose de informatie over de oplosbaarheid ervan vervangen door het volgende: „Oplosbaarheid Onoplosbaar in water, ethanol, ether en verdunde anorganische zuren. Nagenoeg onoplosbaar of onoplosbaar in natriumhydroxideoplossing (concentratie: 50 g NaOH/l).”",
  "source": "EUR LEX"
}