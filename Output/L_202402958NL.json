{
  "url": "http://www.w3.org/1999/xhtml\">",
  "content": "L_202402958NL.000101.fmx.xml Publicatieblad van de Europese Unie NL L-serie 2024/2958 2.12.2024 UITVOERINGSVERORDENING (EU) 2024/2958 VAN DE COMMISSIE van 29 november 2024 tot vaststelling van de outputindicatoren die van belang zijn voor Verordening (EU) 2023/988 van het Europees Parlement en de Raad inzake algemene productveiligheid (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2023/988 van het Europees Parlement en de Raad van 10 mei 2023 inzake algemene productveiligheid, tot wijziging van Verordening (EU) nr. 1025/2012 van het Europees Parlement en de Raad en Richtlijn (EU) 2020/1828 van het Europees Parlement en de Raad, en tot intrekking van Richtlijn 2001/95/EG van het Europees Parlement en de Raad en Richtlijn 87/357/EEG van de Raad ( 1 ) , en met name artikel 24, lid 2, Overwegende hetgeen volgt: (1) Om een hoog niveau van consumentenbescherming in de hele Europese Unie te waarborgen en hun verplichtingen uit hoofde van Verordening (EU) 2023/988 efficiënt na te komen, moeten de lidstaten, zoals vermeld in overweging 65 van die verordening, voldoende middelen, met inbegrip van begroting en personeel, inzetten voor markttoezichtactiviteiten. Met voldoende middelen kunnen de markttoezichtautoriteiten grondig onderzoek verrichten, gevaarlijke producten identificeren, samenwerken via het systeem voor snelle waarschuwingen Safety Gate overeenkomstig de artikelen 25 en 26 van Verordening (EU) 2023/988, en snel reageren op nieuwe risico’s op de markt. Door een uniform niveau van productveiligheid te handhaven, zorgt een hoog niveau van markttoezicht bovendien voor eerlijke concurrentie tussen bedrijven. Het is daarom van essentieel belang dat de lidstaten, in voorkomend geval op een geraamde wijze, verslag uitbrengen over de middelen die zijn toegewezen voor de uitvoering van Verordening (EU) 2023/988 of voor markttoezichtactiviteiten in het algemeen, wanneer het moeilijk is om een onderscheid te maken tussen toezichtactiviteiten uit hoofde van Verordening (EU) 2023/988 en andere markttoezichtactiviteiten. (2) Verordening (EU) 2023/988 biedt de lidstaten verschillende middelen om ervoor te zorgen dat producten die op de EU-markt beschikbaar zijn, veilig zijn. Deze omvatten een reeks bevoegdheden om uitdagingen op het gebied van markttoezicht aan te pakken, met name onlineverkoop en verkoop op afstand, samen met coördinatieactiviteiten met andere lidstaten en de Commissie. Daarom is het belangrijk na te gaan in welke mate Verordening (EU) 2023/988 ten uitvoer wordt gelegd en ten volle wordt toegepast. (3) De lidstaten moeten gegevens meedelen die overeenstemmen met de indicatoren die de resultaten van hun onderzoeken meten overeenkomstig Verordening (EU) 2023/988. Deze verslaglegging moet betrekking hebben op zowel het aantal als de soorten producten of productgroepen die als gevaarlijk zijn getest en geïdentificeerd. Zij moet ook betrekking hebben op alle andere markttoezichtactiviteiten, met inbegrip van activiteiten met betrekking tot marktdeelnemers en aanbieders van onlinemarktplaatsen; essentiële informatie over productveiligheid en traceerbaarheid op producten, zoals de gegevens van de verantwoordelijke personen; alsmede relevante documenten. Deze verslaglegging moet onder meer betrekking hebben op meldingen over veiligheidskwesties van consumenten en andere belanghebbenden, communicatie en samenwerking met marktdeelnemers en maatregelen die worden opgelegd wegens inbreuken op de verordening. (4) Om de communicatie van gegevens overeenkomstig de in deze verordening vastgestelde outputindicatoren te vergemakkelijken, zullen de diensten van de Commissie samen met het Consumer Safety Network een gestandaardiseerd model ontwikkelen waarmee de nodige informatie op gestandaardiseerde wijze kan worden meegedeeld of waarmee de bron kan worden aangegeven via welke de Commissie direct in een elektronisch formaat toegang kan krijgen tot de informatie en dezelve kan verwerken. (5) In voorkomend geval moeten de lidstaten de gegevens op geaggregeerde en/of indicatieve wijze kunnen verstrekken. (6) De outputindicatoren in het kader van deze uitvoeringsverordening mogen geen onnodige lasten voor de lidstaten met zich meebrengen, met inbegrip van mogelijke dubbele verslagleggingsverplichtingen. (7) De verslagleggingsverplichting uit hoofde van deze uitvoeringsverordening mag geen doublure vormen van hun verplichting uit hoofde van Verordening (EU) 2019/1020 van het Europees Parlement en de Raad ( 2 ) , en met name van informatie die moet worden meegedeeld aan het in artikel 34 van die verordening bedoelde informatie- en communicatiesysteem voor markttoezicht (ICSMS), of van hun verplichting om maatregelen te melden aan het systeem voor snelle waarschuwingen Safety Gate uit hoofde van artikel 26, leden 1 en 7, van Verordening (EU) 2023/988. (8) Daarom kunnen de lidstaten voor verslagleggingsdoeleinden uit hoofde van artikel 24 van Verordening (EU) 2023/988 aangeven dat de voor een specifieke indicator relevante informatie reeds via andere kanalen aan de Commissie is meegedeeld of reeds ter beschikking van de Commissie staat. (9) In voorkomend geval moeten de lidstaten worden aangemoedigd verslag uit te brengen over andere aspecten van de uitvoering van Verordening (EU) 2023/988, ook al vallen deze niet rechtstreeks onder een van de in de bijlage bij deze verordening vermelde indicatoren. (10) Op basis van de door de lidstaten verstrekte gegevens en andere informatie waarover zij beschikt, moet de Commissie jaarlijks een samenvattend verslag opstellen en dit openbaar maken. (11) De in deze verordening vervatte maatregelen zijn in overeenstemming met het advies van het bij artikel 46, lid 1, van Verordening (EU) 2023/988 ingestelde comité inzake algemene productveiligheid, HEEFT DE VOLGENDE VERORDENING VASTGESTELD: Artikel 1 Outputindicatoren Bij deze verordening worden de outputindicatoren vastgesteld op basis waarvan de lidstaten de in artikel 24, lid 1, van Verordening (EU) 2023/988 bedoelde gegevens aan de Commissie meedelen. De lijst van outputindicatoren is opgenomen in de bijlage. Artikel 2 Verslaglegging De lidstaten delen de in artikel 1 bedoelde gegevens over al hun uit hoofde van Verordening (EU) 2023/988 aangewezen markttoezichtautoriteiten uiterlijk op 22 december 2026 en vervolgens elk jaar op geconsolideerde wijze mee. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 29 november 2024. Voor de Commissie De voorzitter Ursula VON DER LEYEN ( 1 ) PB L 135 van 23.5.2023, blz. 1 , ELI: http://data.europa.eu/eli/reg/2023/988/oj . ( 2 ) Verordening (EU) 2019/1020 van het Europees Parlement en de Raad van 20 juni 2019 betreffende markttoezicht en conformiteit van producten en tot wijziging van Richtlijn 2004/42/EG en de Verordeningen (EG) nr. 765/2008 en (EU) nr. 305/2011 ( PB L 169 van 25.6.2019, blz. 1 , ELI: http://data.europa.eu/eli/reg/2019/1020/oj ). BIJLAGE Outputindicatoren als bedoeld in artikel 1 van deze verordening 1) Aan markttoezichtautoriteiten toegewezen middelen (personeel en begroting, eventueel uitgedrukt in geaggregeerde en/of indicatieve cijfers voor alle markttoezichtactiviteiten van een lidstaat). 2) Aantal klachten van consumenten of andere belanghebbenden dat overeenkomstig artikel 33, lid 4, van Verordening (EU) 2023/988 door de markttoezichtautoriteiten is ontvangen (met uitzondering van informatie die is verzonden op grond van artikel 34, lid 3, ervan). 3) Aantal en soort controles op de naleving van Verordening (EU) 2023/988 (gecontroleerde producten of productgroepen, modaliteiten en soorten controles). 4) Aantal ingevulde verzoeken om wederzijdse bijstand van de markttoezichtautoriteiten, onderverdeeld in verzoeken om informatie en verzoeken om handhavingsmaatregelen. 5) Aantal en soort corrigerende acties of maatregelen die door nationale autoriteiten of marktdeelnemers (indien vereist door de nationale autoriteiten of wanneer zij op andere wijze op de hoogte zijn) zijn genomen om de productveiligheid te waarborgen (met uitzondering van maatregelen die krachtens artikel 26 van Verordening (EU) 2023/988 zijn aangemeld bij het systeem voor snelle waarschuwingen Safety Gate). 6) Aantal en waarde van de opgelegde sancties per soort inbreuk, met inbegrip van gevallen waarin marktdeelnemers of aanbieders van onlinemarktplaatsen niet binnen de door de markttoezichtautoriteit vastgestelde termijn hebben geantwoord op een verzoek uit hoofde van artikel 15 of 22 van Verordening (EU) 2023/988. De lidstaten zorgen ervoor dat wanneer zij de in deze bijlage bedoelde gegevens verstrekken, dit betrekking heeft op al hun markttoezichtautoriteiten die zijn aangewezen uit hoofde van Verordening (EU) 2023/988. ELI: http://data.europa.eu/eli/reg_impl/2024/2958/oj ISSN 1977-0758 (electronic edition)",
  "source": "EUR LEX"
}