{
  "url": "http://www.w3.org/1999/xhtml\">",
  "content": "L_202302158NL.000101.fmx.xml Publicatieblad van de Europese Unie NL Serie L 2023/2158 18.10.2023 UITVOERINGSVERORDENING (EU) 2023/2158 VAN DE COMMISSIE van 17 oktober 2023 tot wijziging van Uitvoeringsverordening (EU) 2022/1478 tot uitbreiding van het bij Uitvoeringsverordening (EU) 2020/776 ingestelde definitieve compenserende recht op bepaalde geweven en/of gestikte stoffen van glasvezels van oorsprong uit de Volksrepubliek China en Egypte tot vanuit Turkije verzonden bepaalde geweven en/of gestikte stoffen van glasvezels, al dan niet aangegeven als van oorsprong uit Turkije DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1037 van het Europees Parlement en de Raad van 8 juni 2016 betreffende bescherming tegen invoer met subsidiëring uit landen die geen lid zijn van de Europese Unie ( 1 ) (“de basisverordening”), en met name artikel 19, Overwegende hetgeen volgt: 1. GELDENDE MAATREGELEN (1) De Commissie heeft bij Uitvoeringsverordening (EU) 2020/776 van de Commissie ( 2 ) definitieve compenserende rechten ingesteld op bepaalde geweven en/of gestikte stoffen van glasvezels van oorsprong uit de Volksrepubliek China en Egypte. (2) Naar aanleiding van antiontwijkingsonderzoeken zijn deze maatregelen bij Uitvoeringsverordening (EU) 2022/1478 van de Commissie ( 3 ) uitgebreid tot de invoer van bepaalde geweven en/of gestikte stoffen van glasvezels verzonden vanuit Turkije, al dan niet aangegeven als van oorsprong uit Turkije, met uitzondering van de producten die worden geproduceerd door Saertex Turkey Tekstil Ltd Şti, Sonmez Asf Iplik Dokuma Ve Boya San Tic A. Ş. en Telateks Tekstil Ürünleri Sanayi ve Ticaret Anonim Şirketi/Telateks Dış Ticaret ve Kompozit Sanayi Anonim Şirketi. 2. PROCEDURE 2.1. Opening van het onderzoek (3) De Commissie heeft een verzoek om een gedeeltelijk tussentijds nieuw onderzoek ontvangen op grond van artikel 19 van de basisverordening. Het verzoek werd ingediend door Fibroteks Dokuma Sanayi Ve Ticaret AS (“de indiener van het verzoek”), een producent in Turkije, en heeft alleen betrekking op de mogelijkheid om de indiener van het verzoek van de geldende maatregelen vrij te stellen. (4) Na onderzoek van het door de indiener van het verzoek verstrekte bewijsmateriaal, na raadpleging van de lidstaten en nadat de bedrijfstak van de Unie de kans had gehad om opmerkingen in te dienen, heeft de Commissie op 4 juli 2023 ambtshalve een onderzoek geopend door middel van een bekendmaking in het Publicatieblad van de Europese Unie ( 4 ) . 2.2. Onderzocht product (5) Het nieuwe onderzoek heeft betrekking op weefsels van geweven en/of gestikte continuglasvezelrovings en/of -draden, al dan niet met andere elementen, met uitzondering van producten die zijn geïmpregneerd of voorgeïmpregneerd (pre-preg), en met uitzondering van open weefsels met een celgrootte van meer dan 1,8 mm in zowel lengte als breedte en met een gewicht van meer dan 35 g/m 2 , momenteel ingedeeld onder de GN-codes ex 7019 61 00, ex 7019 62 00, ex 7019 63 00, ex 7019 64 00, ex 7019 65 00, ex 7019 66 00, ex 7019 69 10, ex 7019 69 90 en ex 7019 90 00 (Taric-codes 7019610081, 7019610084, 7019620081, 7019620084, 7019630081, 7019630084, 7019640081, 7019640084, 7019650081, 7019650084, 7019660081, 7019660084, 7019691081, 7019691084, 7019699081, 7019699084, 7019900081 en 7019900084), verzonden vanuit Turkije, al dan niet aangegeven als van oorsprong uit Turkije (Taric-codes 7019610083, 7019620083, 7019630083, 7019640083, 7019650083, 7019660083, 7019691083, 7019699083 en 7019900083). (6) Het onderzochte product wordt in de composietenindustrie gebruikt om thermoplastische en thermohardende harsen te versterken. 2.3. Tijdvak van het nieuwe onderzoek (7) Het tijdvak van het nieuwe onderzoek bestreek de periode van 1 januari 2019 tot en met 30 juni 2023 (“het tijdvak van het nieuwe onderzoek”). 2.4. Onderzoek (8) De Commissie heeft de indiener van het verzoek en de vertegenwoordigers van de Turkse overheid formeel in kennis gesteld van de opening van het nieuwe onderzoek. Belanghebbenden werd verzocht hun standpunt kenbaar te maken; zij werden ook ingelicht over de mogelijkheid om te verzoeken te worden gehoord. De Commissie heeft evenwel geen verzoek daartoe ontvangen. (9) De Commissie heeft de indiener van het verzoek verzocht een vragenlijst in te vullen om de informatie te verkrijgen die zij voor haar onderzoek nodig achtte. De indiener van het verzoek heeft de ingevulde vragenlijst binnen de gestelde termijn ingediend. (10) De Commissie heeft vervolgens in juli 2023 bij de indiener van het verzoek een controle ter plaatse verricht. Zij streefde ernaar alle gegevens te controleren die zij nodig achtte om vast te stellen of de indiener van het verzoek aan de noodzakelijke voorwaarden voldeed. 3. BEVINDINGEN (11) Het onderzoek heeft bevestigd dat de indiener van het verzoek het onderzochte product daadwerkelijk produceert en dat hij niet verbonden was met een of meer van de Chinese exporteurs of producenten die onderworpen zijn aan de geldende compenserende maatregelen. Het onderzoek heeft verder bevestigd dat de indiener van het verzoek in staat was de volledige door hem naar de Unie uitgevoerde hoeveelheid te produceren, en dat hij met betrekking tot de productie van het onderzochte product geen commerciële banden heeft met Chinese of Egyptische producenten-exporteurs. (12) De Commissie heeft derhalve geconcludeerd dat de indiener van het verzoek voldeed aan de voorwaarden om voor een vrijstelling in aanmerking te komen. 4. WIJZIGING VAN DE LIJST VAN ONDERNEMINGEN DIE ZIJN VRIJGESTELD VAN DE MAATREGELEN ZOALS UITGEBREID (13) Gezien de bovenstaande bevindingen is de Commissie tot de conclusie gekomen dat de indiener van het verzoek moet worden toegevoegd aan de lijst van ondernemingen die zijn vrijgesteld van de bij Uitvoeringsverordening (EU) 2022/1478 ingestelde compenserende maatregelen. (14) De indiener van het verzoek en de bedrijfstak van de Unie zijn in kennis gesteld van het voornemen van de Commissie om Fibroteks Dokuma Sanayi Ve Ticaret AS van de geldende compenserende maatregelen vrij te stellen. (15) De partijen zijn in de gelegenheid gesteld opmerkingen in te dienen. Er zijn geen opmerkingen ontvangen. (16) De verordening is in overeenstemming met het advies van het bij artikel 25, lid 3, van Verordening (EU) 2016/1037 ingestelde comité, HEEFT DE VOLGENDE VERORDENING VASTGESTELD: Artikel 1 De tabel in artikel 1 van Uitvoeringsverordening (EU) 2022/1478 wordt vervangen door de volgende tabel: “Land Onderneming Aanvullende Taric-code Turkije Saertex Turkey Tekstil Ltd Şti. C115 Turkije Sonmez Asf Iplik Dokuma Ve Boya San Tic A. Ş. C116 Turkije Telateks Tekstil Ürünleri Sanayi ve Ticaret Anonim Şirketi Telateks Dış Ticaret ve Kompozit Sanayi Anonim Şirketi C117 Turkije Fibroteks Dokuma Sanayi Ve Ticaret AS 899G” Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en rechtstreeks toepasselijk in elke lidstaat. Gedaan te Brussel, 17 oktober 2023. Voor de Commissie De voorzitter Ursula VON DER LEYEN ( 1 ) PB L 176 van 30.6.2016, blz. 55 . ( 2 ) Uitvoeringsverordening (EU) 2020/776 van de Commissie van 12 juni 2020 tot instelling van definitieve compenserende rechten op bepaalde geweven en/of gestikte stoffen van glasvezels van oorsprong uit de Volksrepubliek China en Egypte en tot wijziging van Uitvoeringsverordening (EU) 2020/492 van de Commissie tot instelling van definitieve antidumpingrechten op bepaalde geweven en/of gestikte stoffen van glasvezels van oorsprong uit de Volksrepubliek China en Egypte ( PB L 189 van 15.6.2020, blz. 1 ). ( 3 ) Uitvoeringsverordening (EU) 2022/1478 van de Commissie van 6 september 2022 tot uitbreiding van het bij Uitvoeringsverordening (EU) 2020/776 ingestelde definitieve compenserende recht op bepaalde geweven en/of gestikte stoffen van glasvezels van oorsprong uit de Volksrepubliek China en Egypte tot vanuit Turkije verzonden bepaalde geweven en/of gestikte stoffen van glasvezels, al dan niet aangegeven als van oorsprong uit Turkije ( PB L 233 van 8.9.2022, blz. 18 ). ( 4 ) Bericht van opening van een gedeeltelijk tussentijds nieuw onderzoek van de antidumping- en compenserende maatregelen die van toepassing zijn op de invoer van bepaalde geweven en/of gestikte stoffen van glasvezels van oorsprong uit de Volksrepubliek China en Egypte, zoals uitgebreid tot de invoer verzonden vanuit Turkije, al dan niet aangegeven als van oorsprong uit Turkije ( PB C 236 van 4.7.2023, blz. 7 ). ELI: http://data.europa.eu/eli/reg_impl/2023/2158/oj ISSN 1977-0758 (electronic edition)",
  "source": "EUR LEX"
}