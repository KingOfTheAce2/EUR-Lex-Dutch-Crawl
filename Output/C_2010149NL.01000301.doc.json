{
  "url": "http://www.w3.org/1999/xhtml\">",
  "content": "C_2010149NL.01000301.xml 8.6.2010 NL Publicatieblad van de Europese Unie C 149/3 BESLUIT Nr. A3 van 17 december 2009 betreffende de samentelling van ononderbroken vervulde detacheringstijdvakken op grond van de Verordening (EEG) nr. 1408/71 van de Raad en Verordening (EG) nr. 883/2004 van het Europees Parlement en de Raad (Voor de EER en voor de overeenkomst Europese Gemeenschap/Zwitserland relevante tekst) 2010/C 149/04 DE ADMINISTRATIEVE COMMISSIE VOOR DE COÖRDINATIE VAN DE SOCIALEZEKERHEIDSSTELSELS, Gelet op artikel 72, onder a), van Verordening (EG) nr. 883/2004 van het Europees Parlement en de Raad van 29 april 2004 betreffende de coördinatie van de socialezekerheidsstelsels ( 1 ) , uit hoofde waarvan de Administratieve Commissie verantwoordelijk is voor de behandeling van alle vraagstukken van administratieve of interpretatieve aard die voortvloeien uit de bepalingen van Verordening (EG) nr. 883/2004 en Verordening (EG) nr. 987/2009 van het Europees Parlement en de Raad ( 2 ) , Gelet op artikel 12 van Verordening (EG) nr. 883/2004, Gelet op de artikelen 5 en 14 tot en met 21 van Verordening (EG) nr. 987/2009, Overwegende hetgeen volgt: (1) Voor de toepassing van dit besluit wordt onder „detachering” verstaan: ieder vervuld tijdvak, waarin een werknemer of zelfstandige zijn activiteiten uitoefent in een andere dan de bevoegde lidstaat, overeenkomstig de bepalingen van artikel 14, lid 1, artikel 14 bis, lid 1, artikel 14 ter, lid 1 of artikel 14 ter, lid 2 van Verordening (EEG) nr. 1408/71 ( 3 ) van de Raad en de artikelen 12, lid 1 of 12, lid 2 van Verordening (EG) nr. 883/2004. (2) De bepalingen van artikel 12 van Verordening (EG) nr. 883/2004, die voorzien in een uitzondering op de algemene regel van artikel 11, lid 3, onder a), van genoemde verordening, hebben in het bijzonder tot doel het vrij verrichten van diensten ten behoeve van werkgevers die werknemers uitzenden naar andere lidstaten dan waar zij gevestigd zijn, alsook het vrije verkeer van werknemers naar andere lidstaten, te vergemakkelijken. Deze bepalingen hebben daarnaast tot doel de belemmeringen voor het vrije verkeer van werknemers op te heffen en de economische integratie te bevorderen door administratieve verwikkelingen te vermijden, vooral voor de werknemers en de ondernemingen. (3) De beslissende voorwaarden voor de toepassing van artikel 12, lid 1 van genoemde verordening zijn gelegen in het bestaan van een directe band tussen de werkgever en de werknemer die hij in dienst heeft genomen en in het bestaan van banden tussen de werkgever en de lidstaat waar deze is gevestigd. De beslissende voorwaarde voor de toepassing van artikel 12, lid 2 van genoemde verordening is gelegen in het normaliter uitoefenen van substantiële werkzaamheden van vergelijkbare aard in de lidstaat waar de persoon is gevestigd. (4) Op grond van Verordening (EEG) nr. 1408/71 mag de verwachte duur van de detachering niet meer dan twaalf maanden bedragen, met een verlenging van maximaal twaalf maanden in geval van onvoorziene omstandigheden. Op grond van Verordening (EG) nr. 883/2004 mag de te verwachten duur van de detachering niet meer dan 24 maanden in totaal bedragen. (5) Voor een verlenging van het ononderbroken detacheringstijdvak na de in de verordening voorziene maximale duur is overeenkomstig artikel 17 van Verordening (EEG) nr. 1408/71 of artikel 16 van Verordening (EG) nr. 883/2004 een overeenkomst vereist. (6) Verordening (EG) nr. 883/2004 bevat geen expliciete overgangsbepaling inzake samentelling van detacheringstijdvakken vervuld op grond van de verordeningen (EEG) nr. 1408/71 en (EG) nr. 883/2004. Het was de bedoeling van de wetgever het maximaal mogelijk te verwachten detacheringstijdvak te verruimen van 12 naar 24 maanden. De procedures en andere voorwaarden voor detachering zijn niet wezenlijk veranderd. (7) Met het oog op de rechtscontinuïteit tussen de oude en de nieuwe verordening en teneinde een uniforme toepassing van de detacheringsregels te waarborgen gedurende de overgangsperiode tussen Verordening (EEG) nr. 1408/71 en Verordening (EG) nr. 883/2004, Handelend in overeenstemming met de voorwaarden zoals vastgelegd in artikel 71, lid 2, van Verordening (EG) nr. 883/2004, BESLUIT: 1. Alle tijdvakken van detachering vervuld op grond van Verordening (EEG) nr. 1408/71 dienen in aanmerking te worden genomen voor de berekening van de ononderbroken tijdvakken van detachering op grond van Verordening (EEG) nr. 883/2004, op zodanige wijze dat het totale tijdvak van ononderbroken detachering vervuld op grond van beide verordeningen niet meer dan 24 maanden bedraagt. 2. Dit besluit wordt bekendgemaakt in het Publicatieblad van de Europese Unie . Het is van toepassing met ingang van de datum van inwerkingtreding van Verordening (EEG) nr. 987/2009. De voorzitter van de Administratieve Commissie Lena MALMBERG ( 1 ) PB L 166 van 30.4.2004, blz. 1 . ( 2 ) PB L 284 van 30.10.2009, blz. 1 . ( 3 ) PB L 149 van 5.7.1971, blz. 2 .",
  "source": "EUR LEX"
}