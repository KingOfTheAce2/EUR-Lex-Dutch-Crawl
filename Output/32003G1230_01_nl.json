{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32003G1230(01):NL:HTML\">",
  "content": "EUR-Lex - 32003G1230(01) - NL Avis juridique important | 32003G1230(01) Resolutie van de Raad van 27 november 2003 betreffende gelijke toegang tot en deelneming van vrouwen en mannen aan de kennismaatschappij voor groei en innovatie Publicatieblad Nr. C 317 van 30/12/2003 blz. 0006 - 0008 Resolutie van de Raad van 27 november 2003 betreffende gelijke toegang tot en deelneming van vrouwen en mannen aan de kennismaatschappij voor groei en innovatie (2003/C 317/03) DE RAAD VAN DE EUROPESE UNIE: 1. HERINNEREND AAN HET VOLGENDE: een van de doelstellingen van de Europese Unie bestaat erin bij haar optreden de ongelijkheden tussen mannen en vrouwen op te heffen en de gelijkheid van mannen en vrouwen te bevorderen; de strategie van Lissabon vestigde de aandacht op het belang, dat iedere burger over de vaardigheden beschikt die nodig zijn om in de informatiemaatschappij te leven en te werken, en op het feit dat de huidige arbeidsparticipatie van vrouwen moet worden verhoogd; de Europese Raden van Brussel (maart 2003), Sevilla, Barcelona en Nice hebben respectievelijk - de versterking TOEGEJUICHT van de uitvoering, coördinatie en follow-up van gendergelijkheid en van gendermainstreaming in de Europese Unie en gevraagd om in de werkgelegenheidsrichtsnoeren onder meer aandacht te besteden aan ondernemerschap en gendergelijkheid; - HUN INSTEMMING BETUIGD met de doelstellingen van het actieplan e-Europa 2005 van de Commissie (een informatiemaatschappij voor iedereen) en erop gewezen dat de werknemers moeten beschikken over de voor de kennismaatschappij vereiste vaardigheden; - DE RAAD VERZOCHT ervoor te zorgen dat alle burgers, in het bijzonder groepen als werkloze vrouwen, de nodige basisvaardigheden bezitten, vooral op ICT-gebied; - BENADRUKT dat het Europees sociaal model mede betrekking heeft op de strijd tegen iedere vorm van discriminatie, dat gelijkheid tussen mannen en vrouwen in het beroepsleven de overgang naar de kenniseconomie moet schragen en dat meer en betere banen de sleutel zijn tot sociale insluiting; in de resolutie van de Raad van juni 2001 inzake wetenschap en maatschappij en vrouwen in de wetenschap(1), werd de Commissie verzocht zich te blijven inzetten en zich nog meer in te spannen om de rol van vrouwen in wetenschap en technologie te bevorderen, met name binnen het zesde kaderprogramma; in de conclusies van de Raad van maart 2003 over de bevordering van ondernemerschap en kleine bedrijven(2) is benadrukt dat vrouwelijke ondernemers moeten worden aangemoedigd meer nieuwe innovatieve en concurrerende bedrijven op te richten; in de conclusies van de Raad van mei 2003(3) betreffende de aanpassing van het beleid op het gebied van het e-zakendoen aan de veranderende omgeving wordt benadrukt dat de grote verschillen in elektronische vaardigheden moeten worden verkleind en weggewerkt en dat daarbij moet worden gekeken naar alle beschikbare potentiële arbeidskrachten, waarbij in het bijzonder aandacht moet worden besteed aan de ernstige ondervertegenwoordiging van vrouwen en oudere werknemers onder het ICT-personeel; in de resolutie van de Raad van juli 2003 over sociaal en menselijk kapitaal(4) werd beklemtoond dat de huidige verschillen tussen mannen en vrouwen bij de toegang tot ICT-opleidingen en -banen, alsmede bij het gebruik van ICT, moeten worden aangepakt en dat meer vrouwen moeten worden aangespoord om hoger onderwijs te volgen in studierichtingen die samenhangen met de informatiemaatschappij; in de conclusies van 14 maart 2003 van de VN-Commissie inzake de Positie van de Vrouw wordt erop gewezen dat aandacht voor de genderdimensie van ICT essentieel is om te voorkomen dat de digitale revolutie een nadelige invloed zou hebben op de gendergelijkheid; 2. ZICH BEWUST VAN: de belangrijke rol die gelijkheid van mannen en vrouwen in de context van de strategie van Lissabon kan spelen om ertoe bij te dragen dat de Europese Unie de meest concurrerende en dynamische kenniseconomie van de wereld wordt, die in staat is tot duurzame economische groei met meer en betere banen en een hechtere sociale samenhang, alsmede de sleutelrol die de sociale partners en de NGO's kunnen spelen bij het verminderen van genderongelijkheden en het dichten van de digitale kloof; 3. MET NADRUK WIJZEND OP: de noodzaak om gelijke deelneming van mannen en vrouwen aan de kennismaatschappij te bevorderen door in het bijzonder aandacht te schenken aan: - vaardigheden voor de kennismaatschappij; - werkgelegenheid, onderzoek, innovatie en ondernemerschap; - sociale en regionale integratie; 4. VERZOEKT de lidstaten om in het algemeen: - meer kansen te creëren om gendergelijkheid en economische, politieke en sociale empowerment voor vrouwen te bewerkstelligen in de context van een wijder verbreid gebruik van ICT, met inbegrip van infrastructuren, alsmede, onder erkenning van het feit dat vrouwen in ruime mate toegang hebben tot en gebruik maken van ICT en multimedia, in deze sectoren de participatie van vrouwen op alle niveaus van productie, onderzoek en innovatie, alsmede hun invloed daarop, verder te bevorderen; - genderperspectieven te integreren in de uitwerking van het nationale beleid inzake ICT, onder meer in het uitwerken en uitvoeren van initiatieven op het terrein van e-overheid, ervoor te zorgen dat vrouwen daar tijdig en volledig bij worden betrokken, en in dit verband rekening te houden met de behoeften van kwetsbare groepen; op het gebied van vaardigheden voor de kennismaatschappij: - na te gaan in hoeverre het nodig is de inspanningen op het gebied van bestaand beleid en bestaande initiatieven op te voeren om de huidige ondervertegenwoordiging van vrouwen in ICT-gerelateerd onderwijs aan te pakken, onder meer door het ICT-onderwijs op alle niveaus aan te passen om rekening te houden met de behoeften van vrouwelijke studenten en steun te verlenen aan onderzoek naar ICT-gebruik door vrouwen, in het bijzonder naar hun informatiebehoeften en interessen op dit gebied; - zich te beraden over het nut van de versterking van initiatieven - zoals bewustmakingscampagnes en lessen in digitale vaardigheden vanaf een vroeg onderwijsstadium - die gericht zijn op attitudevorming en op bestrijding van negatieve beeldvorming, alsmede initiatieven waarbij in het bijzonder aandacht wordt geschonken aan vrouwen die tot achtergebleven groepen behoren of in achtergebleven gebieden wonen; op het gebied van werkgelegenheid, onderzoek, innovatie en ondernemerschap: - verder te werken aan de ontwikkeling van initiatieven die gericht zijn op de opleiding van vrouwen in ICT, mede met behulp van de structuurfondsen, in het bijzonder met het oog op de intrede, de herintreding en de omscholing van vrouwen op de arbeidsmarkt, waarbij tevens gebruik zou moeten worden gemaakt van de toegevoegde waarde van publiek-private partnerschappen en de betrokkenheid van plaatselijke gemeenschappen en digitale netwerken; - zich in te zetten voor passende regelingen voor de organisatie van het werk, alsook voor nieuwe mogelijkheden voor het combineren van werk en gezinsleven door zowel mannen als vrouwen, teneinde de strijd aan te gaan tegen de geringe vertegenwoordiging en lage retentiepercentages van vrouwen in de ICT-sector en in onderzoek en technologische ontwikkeling; - een grotere deelneming van vrouwen aan onderzoeksactiviteiten en -bedrijven te stimuleren, als een middel ter bevordering van innovatie; - de oprichting en verdere ontwikkeling van ondernemingen door vrouwen aan te moedigen, vooral in de kennisintensieve sectoren, inzonderheid via bewustmakingscampagnes en steun aan startende ondernemingen, alsmede gelijke deelneming van mannen en vrouwen in het beleid en de besluitvorming in de sectoren ICT en media; op het gebied van sociale en geografische integratie: - bijzondere aandacht te schenken aan vrouwen uit alle groepen die het gevaar van digitale uitsluiting lopen, zulks in het streven hun participatie aan het maatschappelijke en het beroepsleven in de kennismaatschappij te verhogen; - de mogelijkheden van nieuwe technologieën te benutten voor de integratie en economische ontwikkeling van achtergebleven gebieden, onder meer door zowel mannen als vrouwen met behulp van telewerk meer mogelijkheden te bieden om hun gezins- en beroepsleven te combineren; - het belang te erkennen van toereikende infrastructuurvoorzieningen, waaronder breedbandverbindingen, en van faciliteiten voor gelijke toegang van vrouwen en mannen, passende basisopleiding en e-leren, met name ten behoeve van de ontwikkeling van afgelegen en dunbevolkte gebieden; 5. NEEMT KENNIS VAN de reeds aangegane verbintenissen van de sociale partners en BEVEELT HUN AAN specifiek aandacht te schenken aan: - het verbeteren van de opleiding van vrouwen en mannen met het oog op de kennismaatschappij en het bieden van gelijke toegang daartoe; - het verbeteren van de samenwerking met de onderwijssector teneinde de overgang naar de arbeidsmarkt te vergemakkelijken, alsmede levenslang leren te bevorderen; - het ontwikkelen van gezinsvriendelijke vormen van werkorganisatie, zodat mannen en vrouwen beroeps- en gezinsleven kunnen combineren en de deelneming en retentie van vrouwen in de ICT-sector op die manier vergemakkelijkt wordt; - de gendergelijkheid in de kennismaatschappij tot onderdeel van de maatschappelijke verantwoordelijkheid van bedrijven te maken; 6. VERZOEKT de Commissie: - in haar lopende beleid en initiatieven bijzondere aandacht te schenken aan de drie hierboven genoemde gebieden en specifieke aspecten; - de vooruitgang op dit gebied in samenwerking met de lidstaten nauwlettend te volgen en voort te gaan met de bestudering van de verschillende factoren die ten grondslag liggen aan de huidige kloof en van de oplossingen daarvoor, met inbegrip van het verzamelen, verspreiden en uitwisselen van informatie inzake beste praktijken; - de ontwikkeling van partnerschappen van belanghebbenden, met inbegrip van de civiele maatschappij, te stimuleren om de deelneming van vrouwen aan de kennismaatschappij te vergemakkelijken; - in samenwerking met de lidstaten, en zonder nodeloze administratieve rompslomp te creëren, naar sekse uitgesplitste statistieken en statistieken betreffende gendergelijkheid in verband met verschillende aspecten van de kennismaatschappij te ontwerpen, te verzamelen en te publiceren; - in de context van onderzoek, ontwikkeling, innovatie en ondernemerschap verslag uit te brengen over de vorderingen in het kader van het initiatief \"Women in Industrial Research\" (WIR). (1) PB C 199 van 14.7.2001, blz. 1. (2) PB C 64 van 18.3.2003, blz. 6-8. (3) PB C 149 van 26.6.2003, blz. 7-9 en doc. 9857/03. (4) PB C 175 van 24.7.2003, blz. 3.",
  "source": "EUR LEX"
}