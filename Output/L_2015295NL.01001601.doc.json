{
  "url": "http://www.w3.org/1999/xhtml\"><!--",
  "content": "L_2015295NL.01001601.xml 12.11.2015 NL Publicatieblad van de Europese Unie L 295/16 UITVOERINGSVERORDENING (EU) 2015/2015 VAN DE COMMISSIE van 11 november 2015 tot vaststelling van technische uitvoeringsnormen met betrekking tot de procedures voor de evaluatie van externe kredietbeoordelingen overeenkomstig Richtlijn 2009/138/EG van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2009/138/EG van het Europees Parlement en de Raad van 25 november 2009 betreffende de toegang tot en uitoefening van het verzekerings- en het herverzekeringsbedrijf (Solvabiliteit II) ( 1 ) , en met name artikel 44, lid 4 bis, vierde alinea, Overwegende hetgeen volgt: (1) Aanvullende evaluaties van de geschiktheid van externe kredietbeoordelingen, als bedoeld in artikel 44, lid 4 bis, van Richtlijn 2009/138/EG, moeten worden gezien als een kritieke en belangrijke activiteit binnen het risicobeheersysteem, aangezien zij de risico's inperken die met de berekening van de technische voorzieningen en het solvabiliteitskapitaalvereiste verband houden. (2) De procedurele aspecten van aanvullende evaluaties moeten tot uitdrukking komen in het beleid voor risicobeheer van de verzekerings- en herverzekeringsondernemingen, als bedoeld in artikel 41, lid 3, van Richtlijn 2009/138/EG, aangezien aanvullende evaluaties deel uitmaken van het risicobeheersysteem. (3) De aard, omvang en complexiteit van de activiteit van verzekerings- en herverzekeringsondernemingen moeten in aanmerking worden genomen wanneer deze ondernemingen de procedurele aspecten van aanvullende evaluaties in hun beleid voor risicobeheer opnemen en de resultaten en de wijze van uitvoering van de aanvullende evaluaties documenteren. (4) Deze verordening is gebaseerd op de ontwerpen van technische uitvoeringsnormen die de Europese Autoriteit voor verzekeringen en bedrijfspensioenen bij de Commissie heeft ingediend. (5) De Europese Autoriteit voor verzekeringen en bedrijfspensioenen heeft open publieksraadplegingen gehouden over de ontwerpen van technische uitvoeringsnormen waarop deze verordening is gebaseerd, de potentiële desbetreffende kosten en baten geanalyseerd en het advies van de overeenkomstig artikel 37 van Verordening (EU) nr. 1094/2010 van het Europees Parlement en de Raad ( 2 ) opgerichte Stakeholdergroep verzekeringen en herverzekeringen ingewonnen, HEEFT DE VOLGENDE VERORDENING VASTGESTELD: Artikel 1 Beleid inzake risicobeheer Met het oog op de evaluatie van de geschiktheid van externe kredietbeoordelingen in de berekening van technische voorzieningen en het solvabiliteitskapitaalvereiste door middel van aanvullende beoordelingen, als bedoeld in artikel 44, lid 4 bis, van Richtlijn 2009/138/EG, nemen verzekerings- en herverzekeringsondernemingen in hun beleid voor risicobeheer de volgende elementen op: a) de reikwijdte en frequentie van de aanvullende evaluaties; b) de wijze waarop de aanvullende evaluaties worden uitgevoerd, met inbegrip van de aannames waarop zij gebaseerd zijn; c) de frequentie van de regelmatige analyse van de aanvullende evaluaties en de voorwaarden verbonden aan een ad-hoc analyse van de aanvullende evaluaties. Artikel 2 Taken van de risicobeheerfunctie Verzekerings- en herverzekeringsondernemingen zorgen ervoor dat de risicobeheerfunctie de aanvullende evaluaties afdekt overeenkomstig het in artikel 1 bedoelde risicobeheerbeleid en terdege rekening houdt met de resultaten van de aanvullende evaluaties bij de berekening van technische voorzieningen en het solvabiliteitskapitaalvereiste. Artikel 3 Informatie gebruikt voor de aanvullende evaluaties Bij de uitvoering van de aanvullende evaluaties maken de verzekerings- en herverzekeringsondernemingen gebruik van informatie die afkomstig is uit betrouwbare en actuele bronnen. Artikel 4 Analyse van aanvullende evaluaties 1.   Overeenkomstig artikel 41, lid 3, van Richtlijn 2009/138/EG voeren verzekerings- en herverzekeringsondernemingen ten minste jaarlijks een analyse uit van hun aanvullende evaluaties. 2.   Verzekerings- en herverzekeringsondernemingen analyseren de aanvullende evaluaties ook op ad-hoc basis, telkens wanneer aan een van de in artikel 1, onder c) bedoelde voorwaarden is voldaan of indien de aannames waarop deze evaluaties zijn gebaseerd, niet langer gelden. Artikel 5 Documenten Verzekerings- en herverzekeringsondernemingen documenteren de volgende processen: a) de wijze waarop de aanvullende evaluaties worden uitgevoerd en de resultaten van deze evaluaties; b) de mate waarin de resultaten van de aanvullende evaluaties in aanmerking worden genomen bij de berekening van technische voorzieningen en het solvabiliteitskapitaalvereiste. Artikel 6 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 november 2015. Voor de Commissie De voorzitter Jean-Claude JUNCKER ( 1 ) PB L 335 van 17.12.2009, blz. 1 . ( 2 ) Verordening (EU) nr. 1094/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor verzekeringen en bedrijfspensioenen), tot wijziging van Besluit nr. 716/2009/EG en tot intrekking van Besluit 2009/79/EG van de Commissie ( PB L 331 van 15.12.2010, blz. 48 ).",
  "source": "EUR LEX"
}