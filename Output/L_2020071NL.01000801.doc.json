{
  "url": "http://www.w3.org/1999/xhtml\">",
  "content": "L_2020071NL.01000801.xml 6.3.2020 NL Publicatieblad van de Europese Unie L 71/8 BESLUIT (EU) 2020/372 VAN DE RAAD van 27 februari 2020 inzake het standpunt dat namens de Europese Unie moet worden ingenomen in de raad van de Internationale Burgerluchtvaartorganisatie met betrekking tot de vaststelling van amendementen van de bijlagen 1, 3, 4, 6, 10, 11, 13, 14, 15, 16 en 18 bij het Verdrag van Chicago inzake de internationale burgerluchtvaart DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Het Verdrag inzake de internationale burgerluchtvaart (“het Verdrag van Chicago”), waarbij het internationale luchtvervoer wordt geregeld, is op 4 april 1947 in werking getreden. Bij dat verdrag is de Internationale Burgerluchtvaartorganisatie (ICAO) opgericht. (2) De lidstaten van de Unie zijn overeenkomstsluitende partijen bij het Verdrag van Chicago en leden van de ICAO, terwijl de Unie de status van waarnemer heeft in bepaalde organen van de ICAO. (3) Overeenkomstig artikel 54 van het Verdrag van Chicago dient de ICAO-raad internationale normen en aanbevolen praktijken vast te stellen. (4) Tijdens zijn 219e zitting, die op 2 maart 2020 van start gaat, zal de ICAO-raad een aantal amendementen van de bijlagen 1, 3, 4, 6, 10, 11, 13, 14, 15, 16 en 18 bij het Verdrag van Chicago (“de bijlagen”) vaststellen op het gebied van veiligheid, milieu en luchtvaartnavigatie. (5) Zodra zij zijn goedgekeurd zullen de bijlagen bindend zijn voor alle lidstaten van de ICAO, waaronder alle lidstaten van de Unie, overeenkomstig en binnen de grenzen van het Verdrag van Chicago, en zullen zij de inhoud van het Unierecht beslissend kunnen beïinvloeden. (6) Het is derhalve passend het standpunt vast te stellen dat namens de Unie moet worden ingenomen in de ICAO-raad wat betreft de amendementen. (7) Het toepassingsgebied van dit besluit dient beperkt te worden tot de inhoud van de amendementen, met dien verstande dat die inhoud binnen een gebied valt dat al in ruime mate door gemeenschappelijke EU-regels wordt bestreken. Dit besluit dient de verdeling van bevoegdheden tussen de Unie en de lidstaten op luchtvaartgebied onverlet te laten. (8) Het standpunt van de Unie in de ICAO-raad moet zijn dat de Unie de beleidsmaatregelen in de amendementen steunt omdat ze bijdragen tot een verbetering van de veiligheid en milieunormen in de luchtvaart. (9) Het standpunt van de Unie moet tot uiting worden gebracht door de gezamenlijk optredende lidstaten die lid zijn van de ICAO-raad, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen in de 219e zitting van de Raad van de Internationale Burgerluchtvaartorganisatie (ICAO) wat betreft de vaststelling van amendementen van de bijlagen 1, 3, 4, 6, 10, 11, 13, 14, 15, 16 en 18 bij het Verdrag inzake de internationale burgerluchtvaart ( 1 ) wordt tot uitdrukking gebracht door de lidstaten van de Unie die lid zijn van de ICAO-raad en gezamenlijk optreden. Artikel 2 Dit besluit treedt in werking op de datum waarop het wordt vastgesteld. Gedaan te Brussel, 27 februari 2020. Voor de Raad De voorzitter D. HORVAT ( 1 ) Zie document ST 6180/20 op http://register.consilium.europa.eu",
  "source": "EUR LEX"
}