{
  "url": "http://www.w3.org/1999/xhtml\">",
  "content": "L_2012327NL.01005601.xml 27.11.2012 NL Publicatieblad van de Europese Unie L 327/56 UITVOERINGSBESLUIT VAN DE COMMISSIE van 23 november 2012 tot wijziging van Beschikking 2008/866/EG inzake noodmaatregelen tot opschorting van de invoer uit Peru van bepaalde tweekleppige weekdieren bestemd voor menselijke consumptie, wat de toepassingsperiode betreft (Kennisgeving geschied onder nummer C(2012) 8459) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 178/2002 van het Europees Parlement en de Raad van 28 januari 2002 tot vaststelling van de algemene beginselen en voorschriften van de levensmiddelenwetgeving, tot oprichting van een Europese Autoriteit voor voedselveiligheid en tot vaststelling van procedures voor voedselveiligheidsaangelegenheden ( 1 ) , en met name artikel 53, lid 1, onder b), i), Overwegende hetgeen volgt: (1) Bij Verordening (EG) nr. 178/2002 zijn de algemene beginselen inzake levensmiddelen en diervoeders in het algemeen en de voedsel- en voederveiligheid in het bijzonder op het niveau van de Unie en op nationaal niveau vastgesteld. De verordening voorziet in noodmaatregelen die moeten worden genomen wanneer aangetoond is dat een uit een derde land ingevoerd levensmiddel of diervoeder waarschijnlijk een ernstig risico voor de gezondheid van mens en dier of voor het milieu inhoudt en dat het risico niet op afdoende wijze kan worden beheerst met de door de betrokken lidstaat of lidstaten getroffen maatregelen. (2) Beschikking 2008/866/EG van de Commissie van 12 november 2008 inzake noodmaatregelen tot opschorting van de invoer uit Peru van bepaalde tweekleppige weekdieren bestemd voor menselijke consumptie ( 2 ) werd vastgesteld naar aanleiding van een uitbraak van hepatitis A bij de mens, die verband hield met de consumptie van uit Peru ingevoerde tweekleppige weekdieren, besmet met het hepatitis A-virus (HAV). Die beschikking was oorspronkelijk van toepassing tot en met 31 maart 2009, maar deze toepassingsperiode werd bij Uitvoeringsbesluit 2011/723/EU van de Commissie ( 3 ) verlengd tot en met 30 november 2012. (3) Door de Commissie is in juni 2011 een audit uitgevoerd. De inspecteurs concludeerden dat Peru beschikte over een goed toegepast controlesysteem en monitoringplan en dat sinds het vorige inspectiebezoek in 2009 verbeteringen hadden plaatsgevonden. (4) De Peruviaanse bevoegde autoriteit heeft een actieplan ingediend in reactie op de aanbevelingen van het eindverslag van bovengenoemde audit. Het monitoringsysteem voor de opsporing van virussen bij levende tweekleppige weekdieren wordt echter nog niet volledig toegepast, zodat de mogelijke besmetting van levende tweekleppige weekdieren met het hepatitis A-virus niet kon worden uitgesloten. Bovendien is de testmethode voor HAV nog niet gevalideerd. (5) De toepassingstermijn van Beschikking 2008/866/EG moet daarom dienovereenkomstig worden gewijzigd. (6) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 In artikel 5 van Beschikking 2008/866/EG wordt de datum „30 november 2012” vervangen door de datum „30 november 2013”. Artikel 2 Dit besluit is gericht tot de lidstaten. Gedaan te Brussel, 23 november 2012. Voor de Commissie Maroš ŠEFČOVIČ Vicevoorzitter ( 1 ) PB L 31 van 1.2.2002, blz. 1 . ( 2 ) PB L 307 van 18.11.2008, blz. 9 . ( 3 ) PB L 288 van 5.11.2011, blz. 26 .",
  "source": "EUR LEX"
}