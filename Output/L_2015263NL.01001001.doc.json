{
  "url": "http://www.w3.org/1999/xhtml\"><!--",
  "content": "L_2015263NL.01001001.xml 8.10.2015 NL Publicatieblad van de Europese Unie L 263/10 VERORDENING (EU) 2015/1797 VAN DE RAAD van 7 oktober 2015 tot wijziging van Verordening (EU) nr. 833/2014 betreffende beperkende maatregelen naar aanleiding van de acties van Rusland die de situatie in Oekraïne destabiliseren DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 215, Gezien Besluit (GBVB) 2015/1764 van de Raad van 1 oktober 2015 tot wijziging van Besluit 2014/512/GBVB betreffende beperkende maatregelen naar aanleiding van acties van Rusland die de situatie in Oekraïne destabiliseren ( 1 ) , Gezien het gezamenlijke voorstel van de hoge vertegenwoordiger van de Unie voor buitenlandse zaken en veiligheidsbeleid en van de Europese Commissie, Overwegende hetgeen volgt: (1) Op 31 juli 2014 heeft de Raad Verordening (EU) nr. 833/2014 ( 2 ) vastgesteld. (2) Verordening (EU) nr. 833/2014 werd gewijzigd op 8 september en 4 december 2014, respectievelijk bij Verordeningen (EU) nr. 960/2014 ( 3 ) en (EU) nr. 1290/2014 ( 4 ) van de Raad. (3) Op 1 oktober 2015 heeft de Raad Besluit (GBVB) 2015/1764 vastgesteld teneinde bepaalde transacties toe te staan met betrekking tot in de gemeenschappelijke lijst van militaire goederen van de Europese Unie vermelde specifieke pyrotechnische stoffen die noodzakelijk zijn voor het gebruik van draagraketten die door een lanceerdienstverlener van een lidstaat of gevestigd in een lidstaat worden bediend, voor lanceringen van ruimteprogramma's van de Unie, haar lidstaten of het Europees Ruimteagentschap, of voor het van brandstof voorzien van satellieten door in een lidstaat gevestigde satellietbouwers. (4) Sommige van die wijzigingen vallen onder het toepassingsgebied van het Verdrag en derhalve is regelgeving op Unieniveau noodzakelijk, met name om te garanderen dat zij in alle lidstaten uniform worden toegepast. (5) Bijgevolg moet Verordening (EU) nr. 833/2014 dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 In artikel 4 van Verordening (EU) nr. 833/2014 worden de volgende leden ingevoegd: „2 bis.   De verbodsbepalingen van lid 1, onder a) en b), gelden niet voor het direct of indirect verstrekken van technische bijstand, financiering of financiële bijstand in verband met de volgende operaties: a) de verkoop, verstrekking, overdracht of uitvoer en de invoer, de aankoop of het vervoer van Hydrazine (CAS 302-01-2) in concentraties van 70 procent of meer, mits die technische bijstand, financiering of financiële bijstand betrekking heeft op een hoeveelheid Hydrazine, die wordt berekend overeenkomstig de lancering(en) of de satellieten waarvoor het wordt vervaardigd, en die niet hoger mag liggen dan een totale hoeveelheid van 800 kg voor iedere individuele lancering of satelliet; b) de invoer, de aankoop of het vervoer van asymmetrisch dimethylhydrazine (CAS 57-14-7); c) de verkoop, verstrekking, overdracht of uitvoer en de invoer, aankoop of het vervoer van monomethylhydrazine (CAS 60-34-4), mits die technische bijstand, financiering of financiële bijstand betrekking heeft op een hoeveelheid monomethylhydrazine die wordt berekend overeenkomstig de lancering(en) of de satellieten waarvoor het wordt vervaardigd, voor zover de onder de punten a), b) en c) van dit lid vermelde substanties bestemd zijn voor het gebruik van draagraketten die door een Europese lanceerdienstverlener worden bediend, voor lanceringen van Europese ruimteprogramma's of voor het van brandstof voorzien van satellieten door Europese satellietbouwers. 2 ter.   Het direct of indirect verstrekken van technische bijstand, financiering of financiële bijstand in verband met de operaties bedoeld in lid 2 bis, onder a), b) en c), is onderworpen aan de voorafgaande vergunning door de bevoegde instanties. De aanvragers van een vergunning verschaffen de bevoegde autoriteiten de nodige informatie. De bevoegde autoriteiten brengen de Commissie op de hoogte van alle verleende vergunningen.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 9 oktober 2015. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 oktober 2015. Voor de Raad De voorzitter J. ASSELBORN ( 1 ) PB L 257 van 2.10.2015, blz. 42 . ( 2 ) Verordening (EU) nr. 833/2014 van de Raad van 31 juli 2014 betreffende beperkende maatregelen naar aanleiding van de acties van Rusland die de situatie in Oekraïne destabiliseren ( PB L 229 van 31.7.2014, blz. 1 ). ( 3 ) Verordening (EU) nr. 960/2014 van de Raad van 8 september 2014 tot wijziging van Verordening (EU) nr. 833/2014 betreffende beperkende maatregelen naar aanleiding van de acties van Rusland die de situatie in Oekraïne destabiliseren ( PB L 271 van 12.9.2014, blz. 3 ). ( 4 ) Verordening (EU) nr. 1290/2014 van de Raad van 4 december 2014 tot wijziging van Verordening (EU) nr. 833/2014 betreffende beperkende maatregelen naar aanleiding van de acties van Rusland die de situatie in Oekraïne destabiliseren, en tot wijziging van Verordening (EU) nr. 960/2014 tot wijziging van Verordening (EU) nr. 833/2014 ( PB L 349 van 5.12.2014, blz. 20 ).",
  "source": "EUR LEX"
}