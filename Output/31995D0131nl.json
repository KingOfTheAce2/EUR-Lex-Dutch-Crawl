{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31995D0131:NL:HTML\">",
  "content": "EUR-Lex - 31995D0131 - NL Avis juridique important | 31995D0131 95/131/EG: Besluit van de Raad van 20 februari 1995 inzake de voorlopige toepassing van bepaalde overeenkomsten tussen de Europese Gemeenschap en bepaalde derde landen betreffende de handel in textielprodukten Publicatieblad Nr. L 094 van 26/04/1995 blz. 0001 - 0001 BESLUIT VAN DE RAAD van 20 februari 1995 inzake de voorlopige toepassing van bepaalde overeenkomsten tussen de Europese Gemeenschap en bepaalde derde landen betreffende de handel in textielprodukten (95/131/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 113 juncto artikel 128, lid 2, eerste zin, Gezien het voorstel van de Commissie, Overwegende dat de Commissie namens de Gemeenschap heeft onderhandeld over bilaterale overeenkomsten in de vorm van een briefwisseling tot wijziging van de bestaande bilaterale overeenkomsten, regelingen en protocollen betreffende de handel in textielprodukten met bepaalde derde landen, zulks in verband met de toetreding van de Republiek Oostenrijk, de Republiek Finland en het Koninkrijk Zweden tot de Europese Unie, zoals bepaald in de artikelen 75, 100 en 127 van de Akte betreffende de toetredingsvoorwaarden en de aanpassing van de Verdragen waarop de Unie is gegrondvest, die is gehecht aan het Toetredingsverdrag van 1994; Overwegende dat deze bilaterale overeenkomsten vanaf 1 januari 1995 voorlopig dienen te worden toegepast, totdat de procedures zijn voltooid die voor het sluiten van deze overeenkomsten noodzakelijk zijn en voor zover de partnerlanden de overeenkomsten ook voorlopig toepassen, BESLUIT: Artikel 1 De bilaterale overeenkomsten in de vorm van een briefwisseling tot wijziging van de bestaande bilaterale overeenkomsten, regelingen en protocollen betreffende de handel in textielprodukten tussen de Europese Gemeenschap en de in de bijlage bij dit besluit genoemde derde landen, welke wijziging noodzakelijk is geworden door de toetreding van de Republiek Oostenrijk, de Republiek Finland en het Koninkrijk Zweden tot de Europese Unie, worden vanaf 1 januari 1995 voorlopig toegepast, in afwachting van de formele sluiting van deze overeenkomsten en voor zover de partnerlanden de overeenkomsten ook toepassen. Artikel 2 De teksten van de geparafeerde overeenkomsten zijn aan dit besluit gehecht. Gedaan te Brussel, 20 februari 1995. Voor de Raad De Voorzitter E. ALPHANDÉRY BIJLAGE LANDENLIJST ARGENTINIË BANGLADESH WIT-RUSLAND BRAZILIË BULGARIJE CHINA TSJECHISCHE REPUBLIEK ESTLAND HONG-KONG HONGARIJE INDIA INDONESIË MACAO MALEISIË MONGOLIË PAKISTAN PERU FILIPPIJNEN POLEN ROEMENIË SINGAPORE SLOWAKIJE ZUID-KOREA SRI LANKA OEKRAÏNE URUGUAY VIËTNAM",
  "source": "EUR LEX"
}