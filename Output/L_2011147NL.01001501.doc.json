{
  "url": "http://www.w3.org/1999/xhtml\">",
  "content": "L_2011147NL.01001501.xml 2.6.2011 NL Publicatieblad van de Europese Unie L 147/15 RICHTLIJN 2011/63/EU VAN DE COMMISSIE van 1 juni 2011 tot wijziging van Richtlijn 98/70/EG van het Europees Parlement en de Raad betreffende de kwaliteit van benzine en van dieselbrandstof, met het oog op de aanpassing ervan aan de technische vooruitgang DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 98/70/EG van het Europees Parlement en de Raad van 13 oktober 1998 betreffende de kwaliteit van benzine en van dieselbrandstof en tot wijziging van Richtlijn 93/12/EEG ( 1 ) van de Raad, en met name artikel 10, lid 1, Overwegende hetgeen volgt: (1) Bij Richtlijn 98/70/EG worden milieutechnische specificaties en analysemethoden vastgesteld voor in de handel gebrachte benzine en dieselbrandstof. (2) Bij deze analysemethoden wordt verwezen naar bepaalde normen die zijn vastgesteld door het Europees Comité voor normalisatie (CEN). Aangezien het CEN deze normen, gezien de technische vooruitgang, heeft vervangen door nieuwe normen, is het passend de verwijzing naar deze normen in de bijlagen I en II bij Richtlijn 98/70/EG te actualiseren. (3) In bijlage III bij Richtlijn 98/70/EG wordt de toegestane afwijking gespecificeerd voor de dampspanning van benzine waarin bio-ethanol is bijgemengd. De in deze bijlage gegeven waarden worden afgerond tot op de tweede decimaal. In de norm EN ISO (International Organization for Standardization) 4259:2006 zijn de regels vastgelegd voor de afronding van resultaten naar gelang van de nauwkeurigheid van de testmethode en wordt een afronding tot op de eerste decimaal voorgeschreven. Het is derhalve passend de in bijlage III bij Richtlijn 98/70/EG gespecificeerde waarden dienovereenkomstig aan te passen. (4) De in deze richtlijn vervatte maatregelen zijn in overeenstemming met het advies van het bij artikel 11, lid 1, van Richtlijn 98/70/EG opgerichte Comité voor de brandstofkwaliteit, HEEFT DE VOLGENDE RICHTLIJN VASTGESTELD: Artikel 1 Richtlijn 98/70/EG wordt als volgt gewijzigd: 1) Bijlage I wordt als volgt gewijzigd: a) voetnoot 1 wordt vervangen door: „( 1 ) De testmethoden komen overeen met de methoden van de norm EN 228:2008. De lidstaten mogen in plaats daarvan de in EN 228:2008 als vervangende norm aangemerkte testmethode gebruiken indien deze methode even nauwkeurig en precies is als de testmethode die wordt vervangen.”; b) voetnoot 6 wordt vervangen door: „( 6 ) Overige monoalcoholen en ethers waarvan het eindkookpunt niet hoger is dan in de norm EN 228:2008 is vastgesteld.”. 2) In bijlage II wordt voetnoot 1 vervangen door: „( 1 ) De testmethoden komen overeen met de methoden van de norm EN 590:2009. De lidstaten mogen in plaats daarvan de in EN 590:2009 als vervangende norm aangemerkte testmethode gebruiken indien deze methode even nauwkeurig en precies is als de testmethode die wordt vervangen.”. 3) Bijlage III wordt vervangen door de tekst van de bijlage bij deze richtlijn. Artikel 2 1.   Binnen twaalf maanden na bekendmaking van deze richtlijn in het Publicatieblad stellen de lidstaten de wetten en bestuursrechtelijke bepalingen vast die vereist zijn om aan deze richtlijn te voldoen en maken zij deze bekend. Zij passen die bepalingen toe binnen twaalf maanden na bekendmaking van deze richtlijn in het Publicatieblad. Wanneer de lidstaten deze bepalingen aannemen, wordt in die bepalingen naar deze richtlijn verwezen of wordt hiernaar verwezen bij de officiële bekendmaking van die bepalingen. De regels voor die verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mede die zij op het onder deze richtlijn vallende gebied vaststellen. Artikel 3 Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 1 juni 2011. Voor de Commissie De voorzitter José Manuel BARROSO ( 1 ) PB L 350 van 28.12.1998, blz. 58 . BIJLAGE „BIJLAGE III TOEGESTANE AFWIJKING VOOR DE DAMPSPANNING VAN BENZINE WAARIN BIO-ETHANOL IS BIJGEMENGD Bio-ethanolgehalte (vol %) Toegestane afwijking van de dampspanning (kPa) ( 1 ) 0 0 1 3,7 2 6,0 3 7,2 4 7,8 5 8,0 6 8,0 7 7,9 8 7,9 9 7,8 10 7,8 De toegestane afwijking van de dampspanning voor benzine met een bio-ethanolgehalte dat tussen de hierboven gegeven waarden ligt, wordt bepaald aan de hand van een lineaire interpolatie tussen het bio-ethanolgehalte dat onmiddellijk boven en onmiddellijk onder de tussenliggende waarde ligt.” ( 1 ) De in deze specificatie genoemde waarden zijn „echte waarden”. Bij de vaststelling van hun grenswaarden is het bepaalde in EN ISO 4259:2006 „Petroleum products — Determination and application of precision data in relation to methods of test” toegepast en bij de vaststelling van een minimumwaarde is rekening gehouden met een minimumverschil van 2R boven nul (R = reproduceerbaarheid). De resultaten van de afzonderlijke metingen moeten worden geïnterpreteerd op basis van de in EN ISO 4259:2006 beschreven criteria.",
  "source": "EUR LEX"
}