{
  "url": "http://www.w3.org/1999/xhtml\">",
  "content": "L_2015300NL.01000601.xml 17.11.2015 NL Publicatieblad van de Europese Unie L 300/6 UITVOERINGSVERORDENING (EU) 2015/2046 VAN DE COMMISSIE van 16 november 2015 tot niet-goedkeuring van Artemisia absinthium L. als basisstof overeenkomstig Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 23, lid 5, in samenhang met artikel 13, lid 2, Overwegende hetgeen volgt: (1) Op 26 april 2013 heeft de Commissie overeenkomstig artikel 23, lid 3, van Verordening (EG) nr. 1107/2009 van het Institut Technique de l'Agriculture Biologique (ITAB) een aanvraag ontvangen betreffende de goedkeuring van Artemisia absinthium L. als basisstof. De aanvraag ging vergezeld van de in artikel 23, lid 3, tweede alinea, voorgeschreven informatie. (2) De Commissie heeft de Europese Autoriteit voor voedselveiligheid (EFSA) gevraagd wetenschappelijke bijstand te verlenen. Op 30 september 2014 heeft de EFSA een technisch verslag over de betrokken stof bij de Commissie ingediend ( 2 ) . Op 20 maart 2015 heeft de Commissie het evaluatieverslag ( 3 ) en het ontwerp van deze verordening betreffende de niet-goedkeuring van Artemisia absinthium L. bij het Permanent Comité voor planten, dieren, levensmiddelen en diervoeders ingediend. (3) Uit de door de aanvrager verstrekte documentatie blijkt dat Artemisia absinthium L. voldoet aan de criteria van een voedingsmiddel zoals gedefinieerd in artikel 2 van Verordening (EG) nr. 178/2002 van het Europees Parlement en de Raad ( 4 ) . Alcoholhoudende dranken die van Artemisia -soorten zijn geproduceerd, zijn echter opgenomen in bijlage III, deel B, van Verordening (EG) nr. 1334/2008 van het Europees Parlement en de Raad ( 5 ) , waarin maximumgehalten zijn vastgesteld voor bepaalde stoffen die van nature aanwezig zijn in aroma's en voedselingrediënten met aromatiserende eigenschappen, in bepaalde samengestelde levensmiddelen zoals deze worden geconsumeerd en waaraan aroma's en/of voedselingrediënten met aromatiserende eigenschappen zijn toegevoegd. Overeenkomstig artikel 6 van Verordening (EG) nr. 1334/2008 mogen de maximumgehalten in de in dat deel B vermelde samengestelde levensmiddelen niet worden overschreden als gevolg van het gebruik van aroma's en/of voedselingrediënten met aromatiserende eigenschappen. De Artemisia -soorten kunnen daarom niet zonder nadere aanduiding als voedingsmiddel worden gebruikt. (4) In het technisch verslag van de EFSA zijn specifieke problemen vermeld met betrekking tot de blootstelling aan thujon, absinthine en ferulazuur waardoor de beoordeling van het risico voor toedieners, werknemers, omstanders, consumenten en niet-doelorganismen niet kon worden voltooid. (5) De Commissie heeft de aanvrager verzocht zijn opmerkingen over het technisch verslag van de EFSA en over het ontwerpevaluatieverslag in te dienen. De aanvrager heeft zijn opmerkingen ingediend en deze zijn zorgvuldig onderzocht. (6) Ondanks de argumenten van de aanvrager blijven de problemen in verband met de stof echter bestaan. (7) Bijgevolg en zoals in het evaluatieverslag van de Commissie is vastgesteld, is niet aangetoond dat aan de voorschriften van artikel 23 van Verordening (EG) nr. 1107/2009 is voldaan. Het is dan ook passend Artemisia absinthium L. niet goed te keuren als basisstof. (8) Deze verordening laat de mogelijkheid om een nieuwe aanvraag voor de goedkeuring van Artemisia absinthium L. als basisstof in te dienen overeenkomstig artikel 23, lid 3, van Verordening (EG) nr. 1107/2009, onverlet. (9) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Niet-goedkeuring als basisstof De stof Artemisia absinthium L. wordt niet goedgekeurd als basisstof. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 16 november 2015. Voor de Commissie De voorzitter Jean-Claude JUNCKER ( 1 ) PB L 309 van 24.11.2009, blz. 1 . ( 2 ) Outcome of the consultation with Member States and EFSA on the basic substance application for Artemisia absinthium for use in plant protection as fungicide in wheat and nematicide and insecticide in vegetables. EFSA supporting publication 2014:EN-665. 37 blz. ( 3 ) http://ec.europa.eu/food/plant/pesticides/eu-pesticides-database/public/?event=activesubstance.selection&language=NL ( 4 ) Verordening (EG) nr. 178/2002 van het Europees Parlement en de Raad van 28 januari 2002 tot vaststelling van de algemene beginselen en voorschriften van de levensmiddelenwetgeving, tot oprichting van een Europese Autoriteit voor voedselveiligheid en tot vaststelling van procedures voor voedselveiligheidsaangelegenheden ( PB L 31 van 1.2.2002, blz. 1 ). ( 5 ) Verordening (EG) nr. 1334/2008 van het Europees Parlement en de Raad van 16 december 2008 inzake aroma's en bepaalde voedselingrediënten met aromatiserende eigenschappen voor gebruik in en op levensmiddelen en tot wijziging van Verordening (EEG) nr. 1601/91 van de Raad, Verordening (EG) nr. 2232/96, Verordening (EG) nr. 110/2008 en Richtlijn 2000/13/EG ( PB L 354 van 31.12.2008, blz. 34 ).",
  "source": "EUR LEX"
}