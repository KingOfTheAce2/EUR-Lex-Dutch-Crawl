{
  "url": "http://www.w3.org/1999/xhtml\">",
  "content": "L_2023121NL.01000101.xml 5.5.2023 NL Publicatieblad van de Europese Unie L 121/1 BESLUIT (EU) 2023/904 VAN DE RAAD van 7 maart 2023 betreffende de sluiting van de Vrijwilligpartnerschapsovereenkomst tussen de Europese Unie en de Coöperatieve Republiek Guyana inzake wetshandhaving, governance en handel in de bosbouw met betrekking tot de invoer van houtproducten in de Europese Unie DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 3, eerste alinea, en artikel 207, lid 4, eerste alinea, in samenhang met artikel 218, lid 6, punt a), v), en artikel 218, lid 7, Gezien het voorstel van de Europese Commissie, Gezien de goedkeuring van het Europees Parlement ( 1 ) , Overwegende hetgeen volgt: (1) Op 21 mei 2003 heeft de Commissie een mededeling aan het Europees Parlement en de Raad vastgesteld met als titel “Wetshandhaving, governance en handel in de bosbouw (Flegt): voorstel voor een EU-actieplan”. In het in die mededeling opgenoment actieplan (het “Flegt-actieplan”) werd opgeroepen tot maatregelen ter bestrijding van illegale houtkap door middel van vrijwilligpartnerschapsovereenkomsten met houtproducerende landen. Op 13 oktober 2003 heeft de Raad conclusies over het Flegt-actieplan vastgesteld en op 11 juli 2005 werd een resolutie van het Europees Parlement over dit onderwerp vastgesteld. (2) Overeenkomstig Besluit (EU) 2022/1974 van de Raad ( 2 ) is de Vrijwilligpartnerschapsovereenkomst tussen de Europese Unie en de Coöperatieve Republiek Guyana inzake wetshandhaving, governance en handel in de bosbouw met betrekking tot de invoer van houtproducten in de Europese Unie (“de overeenkomst”) op 15 december 2022 ondertekend, onder voorbehoud van de sluiting ervan op een latere datum. (3) De overeenkomst moet worden goedgekeurd, HEEFT HET VOLGENDE BESLUIT VASTGESTELD: Artikel 1 De Vrijwilligepartnerschapsovereenkomst tussen de Europese Unie en de Coöperatieve Republiek Guyana inzake wetshandhaving, governance en handel in de bosbouw met betrekking tot de invoer van houtproducten in de Europese Unie wordt namens de Unie goedgekeurd ( 3 ) . Artikel 2 De voorzitter van de Raad verricht namens de Unie de in artikel 33 van de overeenkomst bedoelde kennisgeving ( 4 ) . Artikel 3 De Unie wordt in het uit hoofde van artikel 20 van de overeenkomst opgerichte gemengd comité voor toezicht en toetsing vertegenwoordigd door de Commissie. De lidstaten kunnen als leden van de delegatie van de Unie deelnemen aan vergaderingen van het gemengd comité voor toezicht en toetsing. Artikel 4 Wat betreft de wijziging van de bijlagen bij de overeenkomst uit hoofde van artikel 27 van de overeenkomst, wordt de Commissie gemachtigd overeenkomstig de procedure van artikel 11, lid 3, van Verordening (EG) nr. 2173/2005 van de Raad ( 5 ) dergelijke wijzigingen namens de Unie goed te keuren. Artikel 5 Dit besluit treedt in werking op de datum van de vaststelling ervan. Gedaan te Brussel, 7 maart 2023. Voor de Raad De voorzitter L. EDHOLM ( 1 ) Goedkeuring van 14 februari 2023 (nog niet bekendgemaakt in het Publicatieblad). ( 2 ) Besluit (EU) 2022/1974 van de Raad van 13 oktober 2022 betreffende de ondertekening, namens de Unie, van de Vrijwillige Partnerschapsovereenkomst tussen de Europese Unie en de Coöperatieve Republiek Guyana inzake wetshandhaving, governance en handel in de bosbouw met betrekking tot de invoer van houtproducten in de Europese Unie ( PB L 271 van 19.10.2022, blz. 1 ). ( 3 ) Zie bladzijde 3 van dit Publicatieblad. ( 4 ) De datum van inwerkingtreding van de overeenkomst wordt door het secretariaat-generaal van de Raad bekendgemaakt in het Publicatieblad van de Europese Unie . ( 5 ) Verordening (EG) nr. 2173/2005 van de Raad van 20 december 2005 inzake de opzet van een Flegt-vergunningensysteem voor de invoer van hout in de Europese Gemeenschap ( PB L 347 van 30.12.2005, blz. 1 ).",
  "source": "EUR LEX"
}