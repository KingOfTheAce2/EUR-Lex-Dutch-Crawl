{
  "url": "http://www.w3.org/1999/xhtml\">",
  "content": "L_2022315NL.01008901.xml 7.12.2022 NL Publicatieblad van de Europese Unie L 315/89 UITVOERINGSBESLUIT (EU) 2022/2386 VAN DE COMMISSIE van 5 december 2022 betreffende de verlenging van de maatregelen om het op de markt aanbieden en het gebruik van het biocide Biobor JF toe te staan overeenkomstig Verordening (EU) nr. 528/2012 van het Europees Parlement en de Raad (Kennisgeving geschied onder nummer C(2022) 8673) (Slechts de teksten in de Duitse, de Engelse, de Estse, de Finse, de Franse, de Hongaarse, de Maltese, de Spaanse en de Zweedse taal zijn authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) , en met name artikel 55, lid 1, derde alinea, Overwegende hetgeen volgt: (1) Op 31 maart 2022 heeft het Franse Ministerie van Ecologische Transitie (“de Franse bevoegde autoriteit”) overeenkomstig artikel 55, lid 1, eerste alinea, van Verordening (EU) nr. 528/2012 een besluit vastgesteld om het op de markt aanbieden en het gebruik door professionele gebruikers van het biocide Biobor JF tot en met 31 oktober 2022 toe te staan voor de antimicrobiële behandeling van brandstoftanks en brandstofsystemen van luchtvaartuigen (“de maatregel”). De Franse bevoegde autoriteit heeft de Commissie en de bevoegde autoriteiten van de andere lidstaten overeenkomstig artikel 55, lid 1, tweede alinea, van die verordening ingelicht over de maatregel en de redenen daarvoor. (2) In zeven andere lidstaten zijn soortgelijke maatregelen genomen om het op de markt aanbieden en het gebruik tot en met 31 oktober 2022 toe te staan: op 5 mei 2022 door het Hongaars Nationaal Centrum voor Volksgezondheid (“de Hongaarse bevoegde autoriteit”), op 6 mei 2022 door het Luxemburgs Milieuagentschap (“de Luxemburgse bevoegde autoriteit”), op 8 mei 2022 door het Fins Bureau voor Veiligheid en Chemische Stoffen (“de Finse bevoegde autoriteit”), op 15 mei 2022 door de Maltese Autoriteit voor Mededinging en Consumentenzaken (“de Maltese bevoegde autoriteit”), op 21 juni 2022 door de Estse Gezondheidsraad (“de Estse bevoegde autoriteit”), op 1 juli 2022 door het Spaanse Ministerie van Volksgezondheid (“de Spaanse bevoegde autoriteit”) en op 25 juli 2022 door het Oostenrijkse Bondsministerie voor Klimaatbescherming, Milieu, Energie, Mobiliteit, Innovatie en Technologie (“de Oostenrijkse bevoegde autoriteit”). De bevoegde autoriteiten van die lidstaten hebben de Commissie en de bevoegde autoriteiten van de andere lidstaten overeenkomstig artikel 55, lid 1, tweede alinea, van Verordening (EU) nr. 528/2012 ingelicht over de maatregelen en de redenen daarvoor. (3) Volgens de door die bevoegde autoriteiten verstrekte informatie waren de maatregelen noodzakelijk om de volksgezondheid te beschermen. Brandstoftanks van luchtvaartuigen kunnen een broedplaats voor micro-organismen zijn, met name de brandstof-waterinterface, waar microbiologische organismen het water voor zuurstof en de brandstof voor voeding kunnen gebruiken. Microbiologische verontreiniging van brandstoftanks en brandstofsystemen van luchtvaartuigen kan leiden tot storingen in de motor van het luchtvaartuig en kan de luchtwaardigheid ervan in gevaar brengen, waardoor de veiligheid van passagiers en bemanning in gevaar komt. De preventie en de behandeling van microbiologische verontreiniging, wanneer die wordt ontdekt, zijn daarom van cruciaal belang om operationele problemen bij luchtvaartuigen te voorkomen. (4) Biobor JF bevat 2,2’-(1-methyltrimethyleendioxy)bis-(4-methyl-1,3,2-dioxaborinaan) (CAS-nummer 2665-13-6) en 2,2’-oxybis (4,4,6-trimethyl-1,3,2-dioxaborinaan) (CAS-nummer 14697-50-8) als werkzame stoffen. Biobor JF is een biocide van productsoort 6, te weten “conserveermiddelen voor producten tijdens opslag”, zoals gedefinieerd in bijlage V bij Verordening (EU) nr. 528/2012. 2,2’-(1-methyltrimethyleendioxy)bis-(4-methyl-1,3,2-dioxaborinaan) en 2,2’-oxybis (4,4,6-trimethyl-1,3,2-dioxaborinaan) zijn niet beoordeeld voor gebruik in biociden van productsoort 6. Aangezien die stoffen niet zijn opgenomen in bijlage II bij Gedelegeerde Verordening (EU) nr. 1062/2014 van de Commissie ( 2 ) , zijn zij niet opgenomen in het werkprogramma voor het systematische onderzoek van alle bestaande werkzame stoffen in biociden als bedoeld in Verordening (EU) nr. 528/2012. Artikel 89 van die verordening is derhalve niet op die werkzame stoffen van toepassing, en zij moeten worden beoordeeld en goedgekeurd voordat biociden die deze stoffen bevatten, ook op nationaal niveau kunnen worden toegelaten. (5) Op 23 mei 2022 heeft de Commissie van de Franse bevoegde autoriteit een gemotiveerd verzoek ontvangen om haar maatregel te mogen verlengen overeenkomstig artikel 55, lid 1, derde alinea, van Verordening (EU) nr. 528/2012. Soortgelijke verzoeken werden op 27 juli 2022 van de Oostenrijkse bevoegde autoriteit ontvangen, op 24 augustus 2022 van de Estse bevoegde autoriteit, op 25 augustus 2022 van de Spaanse bevoegde autoriteit, op 29 augustus 2022 van de Finse bevoegde autoriteit, op 9 september 2022 van de Luxemburgse bevoegde autoriteit, op 31 augustus 2022 van de Maltese bevoegde autoriteit en op 20 september 2022 van de Hongaarse bevoegde autoriteit. Die gemotiveerde verzoeken waren gebaseerd op bezorgdheid over het feit dat de microbiologische verontreiniging van brandstoftanks en brandstofsystemen van luchtvaartuigen de veiligheid van het luchtvervoer na 31 oktober 2022 nog steeds in gevaar kan brengen en op het argument dat Biobor JF van cruciaal belang is om die microbiologische verontreiniging te bestrijden. (6) Volgens de door de betrokken bevoegde autoriteiten verstrekte informatie werd het enige alternatieve biocide dat door vliegtuigfabrikanten en fabrikanten van vliegtuigmotoren werd aanbevolen voor de behandeling van microbiologische verontreiniging (Kathon™ FP 1.5), in maart 2020 uit de handel genomen omdat er na de behandeling met dat biocide ernstige gebreken in de werking van de vliegtuigmotoren waren vastgesteld. Biobor JF is dus het enige beschikbare biocide dat door vliegtuigfabrikanten en fabrikanten van vliegtuigmotoren voor dat gebruik wordt aanbevolen. (7) Zoals aangegeven door de betrokken bevoegde autoriteiten, is de mechanische behandeling van de microbiologische verontreiniging van brandstoftanks en brandstofsystemen van luchtvaartuigen niet altijd mogelijk en schrijven de door de motorfabrikanten aanbevolen procedures de behandeling met een biocide voor, zelfs wanneer mechanische reiniging mogelijk is. Bovendien zou mechanische reiniging de werknemers aan giftige gassen blootstellen en derhalve moeten worden vermeden. (8) Volgens de informatie die aan de Commissie is verstrekt, heeft de fabrikant van Biobor JF stappen ondernomen met het oog op een reguliere toelating van het biocide in de toekomst. Er zal naar verwachting medio 2023 een aanvraag worden ingediend voor de goedkeuring van de in Biobor JF aanwezige werkzame stoffen. De goedkeuring van de werkzame stoffen en de daaropvolgende toelating van het biocide zouden een permanente oplossing voor de toekomst zijn, maar het zal nog geruime tijd duren voordat die procedures kunnen worden afgerond. (9) Wanneer de microbiologische verontreiniging van brandstoftanks en brandstofsystemen van luchtvaartuigen niet wordt bestreden, zou de veiligheid van het luchtvervoer in gevaar kunnen worden gebracht, en dit gevaar kan niet adequaat worden beperkt door het gebruik van een ander biocide of met andere middelen. Het is derhalve passend de betrokken bevoegde autoriteiten toe te staan hun maatregelen te verlengen. (10) Aangezien de maatregelen sinds 31 oktober 2022 niet meer geldig zijn, moet dit besluit met terugwerkende kracht worden toegepast. (11) De in dit besluit vervatte maatregelen zijn in overeenstemming met het advies van het Permanent Comité voor biociden, HEEFT HET VOLGENDE BESLUIT VASTGESTELD: Artikel 1 De Estse Gezondheidsraad, het Spaanse Ministerie van Volksgezondheid, het Franse Ministerie van Ecologische Transitie, het Luxemburgs Milieuagentschap, het Hongaars Nationaal Centrum voor Volksgezondheid, de Maltese Autoriteit voor Mededinging en Consumentenzaken, het Oostenrijkse Bondsministerie voor Klimaatbescherming, Milieu, Energie, Mobiliteit, Innovatie en Technologie alsmede het Fins Bureau voor Veiligheid en Chemische Stoffen mogen de maatregelen om het op de markt aanbieden en het gebruik door professionele gebruikers van het biocide Biobor JF toe te staan voor de antimicrobiële behandeling van brandstoftanks en brandstofsystemen van luchtvaartuigen, verlengen tot en met 4 mei 2024. Artikel 2 Dit besluit is gericht tot: 1) de Estse Gezondheidsraad; 2) het Spaanse Ministerie van Volksgezondheid; 3) het Franse Ministerie van Ecologische Transitie; 4) het Luxemburgs Milieuagentschap; 5) het Hongaars Nationaal Centrum voor Volksgezondheid; 6) de Maltese Autoriteit voor Mededinging en Consumentenzaken; 7) het Oostenrijkse Bondsministerie voor Klimaatbescherming, Milieu, Energie, Mobiliteit, Innovatie en Technologie; 8) het Fins Bureau voor Veiligheid en Chemische Stoffen. Het is van toepassing met ingang van 1 november 2022. Gedaan te Brussel, 5 december 2022. Voor de Commissie Stella KYRIAKIDES Lid van de Commissie ( 1 ) PB L 167 van 27.6.2012, blz. 1 . ( 2 ) Gedelegeerde Verordening (EU) nr. 1062/2014 van de Commissie van 4 augustus 2014 over het in Verordening (EU) nr. 528/2012 van het Europees Parlement en de Raad bedoelde werkprogramma voor het systematische onderzoek van alle bestaande werkzame stoffen van biociden ( PB L 294 van 10.10.2014, blz. 1 ).",
  "source": "EUR LEX"
}