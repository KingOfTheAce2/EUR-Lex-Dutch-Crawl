{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31982R1985:NL:HTML\">",
  "content": "EUR-Lex - 31982R1985 - NL Avis juridique important | 31982R1985 Verordening (EEG) nr. 1985/82 van de Raad van 19 juli 1982 houdende overgangsmaatregelen betreffende de invoer van produkten van de sector schape- en geitevlees van oorsprong uit bepaalde derde landen die een preferentiële behandeling genieten Publicatieblad Nr. L 215 van 23/07/1982 blz. 0009 - 0009 Bijzondere uitgave in het Fins: Hoofdstuk 3 Deel 15 blz. 0116 Bijzondere uitgave in het Spaans: Hoofdstuk 03 Deel 25 blz. 0330 Bijzondere uitgave in het Zweeds: Hoofdstuk 3 Deel 15 blz. 0116 Bijzondere uitgave in het Portugees: Hoofdstuk 03 Deel 25 blz. 0330 ***** VERORDENING  (EEG) Nr. 1985/82 VAN DE RAAD van 19 juli 1982 houdende overgangsmaatregelen betreffende de invoer van produkten van de sector schape- en geitevlees van oorsprong uit bepaalde derde landen die een preferentiële behandeling genieten DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op de artikelen 43 en 113, Gezien het voorstel van de Commissie, Gezien het advies van het Europese Parlement (1), Overwegende dat bij Verordening (EEG) nr. 1837/80 van de Raad van 27 juni 1980 houdende een gemeenschappelijke ordening der markten in de sector schape- en geitevlees (2), laatstelijk gewijzigd bij Verordening (EEG) nr. 1195/82 (3), een regeling is vastgesteld inzake invoerheffingen op bepaalde produkten van de sector schape- en geitevlees; dat vóór de inwerkingtreding van deze regeling bij invoer van de betrokken produkten in de Gemeenschap een douanerecht moest worden betaald; dat evenwel bepaalde derde landen krachtens hun overeenkomsten met de Gemeenschap gehele of gedeeltelijke vrijstelling van dit douanerecht genoten; Overwegende dat in afwachting van een desbetreffende wijziging van deze overeenkomsten, in het kader van de nieuwe regeling, voor de produkten van oorsprong uit de betrokken landen een behandeling moet worden gehandhaafd die gelijkwaardig is aan die welke zij voorheen genoten, HEEFT DE VOLGENDE VERORDENING VASTGESTELD: Artikel 1 1. De in artikel 10, lid 2, van Verordening (EEG) nr. 1837/80 bedoelde invoerheffingen worden niet toegepast voor de volgende produkten: - vers, gekoeld of bevroren vlees van schapen, andere dan huisdieren, of van geiten, van post 02.01 A IV van het gemeenschappelijk douanetarief, van oorsprong uit Algerije, Marokko, Tunesië en Turkije; - gezouten vlees van schapen, andere dan huisdieren, of van geiten, van post 02.06 C II a) van het gemeenschappelijk douanetarief, van oorsprong uit Turkije. 2. De geldende invoerheffingen worden met 50 % verminderd voor vers, gekoeld of bevroren vlees van schapen, andere dan huisdieren, of van geiten, van post 02.01 A IV van het gemeenschappelijk douanetarief, van oorsprong uit Spanje. Artikel 2 Deze verordening treedt in werking op de derde dag volgende op die van haar bekendmaking in het Publikatieblad van de Europese Gemeenschappen. Zij is van toepassing vanaf 1 januari 1982. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Brussel, 19 juli 1982. Voor de Raad De Voorzitter B. WESTH (1) Advies uitgebracht op 9 juli 1982 (nog niet verschenen in het Publikatieblad). (2) PB nr. L 183 van 16. 7. 1980, blz. 1. (3) PB nr. L 140 van 20. 5. 1982, blz. 22.",
  "source": "EUR LEX"
}