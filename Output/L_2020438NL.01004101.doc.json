{
  "url": "http://www.w3.org/1999/xhtml\"><!--",
  "content": "L_2020438NL.01004101.xml 28.12.2020 NL Publicatieblad van de Europese Unie L 438/41 UITVOERINGSVERORDENING (EU) 2020/2211 VAN DE COMMISSIE van 22 december 2020 tot wijziging van bijlage VI bij Uitvoeringsverordening (EU) 2019/2072 wat het Verenigd Koninkrijk betreft DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( 1 ) , en met name artikel 40, lid 3, Overwegende hetgeen volgt: (1) Uitvoeringsverordening (EU) 2019/2072 van de Commissie ( 2 ) voorziet in beschermende maatregelen tegen plaagorganismen bij planten, die op het grondgebied van de Unie van toepassing zijn. (2) Het recht van de Unie, met inbegrip van Uitvoeringsverordening (EU) 2019/2072, is van toepassing op en in het Verenigd Koninkrijk tijdens een overgangsperiode die eindigt op 31 december 2020, overeenkomstig het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie (“het tterugtrekkingsakkoord”), en met name artikel 126 en artikel 127, lid 1. (3) Overeenkomstig Uitvoeringsverordening (EU) 2019/2072 mogen knollen van soorten van Solanum L. en hybriden daarvan, met uitzondering van knollen als bedoeld in de rubrieken 15 en 16 van bijlage VI bij die verordening (de “gespecificeerde planten”), in de Unie worden binnengebracht uit de derde landen die zijn vermeld in de vierde kolom van rubriek 17 van die bijlage. (4) Met het oog op het einde van de overgangsperiode waarin het terugtrekkingsakkoord voorziet, heeft het Verenigd Koninkrijk bij de Commissie een verzoek ingediend tot erkenning, met ingang van 1 januari 2021, dat het vrij is van het gespecificeerde plaagorganisme. (5) Richtlijn 93/85/EEG van de Raad ( 3 ) voorziet onder meer in maatregelen die in de lidstaten moeten worden genomen tegen Clavibacter sepedonicus (Spieckermann and Kottho) Nouioui et al. , een van de veroorzakers van aardappelringrot. (6) Overeenkomstig artikel 2 van Richtlijn 93/85/EEG heeft het Verenigd Koninkrijk jaarlijkse onderzoeken uitgevoerd waaruit blijkt dat zijn grondgebied de laatste drie jaar vrij is van het gespecificeerde plaagorganisme. De resultaten van deze onderzoeken zijn in 2020 aan de Commissie en de andere lidstaten meegedeeld. (7) Bovendien is het gespecificeerde plaagorganisme tijdens verplaatsingen van de nader omschreven planten binnen het Verenigd Koninkrijk of vanuit dat land naar de Unie niet aangetroffen. (8) Het Verenigd Koninkrijk heeft de Commissie meegedeeld dat zijn desbetreffende wetgeving tot omzetting van Richtlijn 93/85/EEG niet zal worden gewijzigd en na 1 januari 2021 van toepassing zal blijven. (9) Het Verenigd Koninkrijk moet derhalve worden opgenomen in de vierde kolom van rubriek 17 van bijlage VI bij Uitvoeringsverordening (EU) 2019/2072, onverminderd de toepassing van het recht van de Unie op en in het Verenigd Koninkrijk met betrekking tot Noord-Ierland overeenkomstig artikel 5, lid 4, van het Protocol inzake Ierland/Noord-Ierland bij het terugtrekkingsakkoord, in samenhang met bijlage 2 bij dat protocol. (10) Om ervoor te zorgen dat het Verenigd Koninkrijk vrij blijft van het gespecificeerde plaagorganisme, moet het uiterlijk op 28 februari van elk jaar bij de Commissie onderzoeksresultaten indienen waaruit blijkt dat Clavibacter sepedonicus (Spieckermann and Kottho) Nouioui et al. het voorgaande jaar niet op zijn grondgebied aanwezig was. (11) Uitvoeringsverordening (EU) 2019/2072 moet daarom dienovereenkomstig worden gewijzigd. (12) Aangezien de in het terugtrekkingsakkoord vastgestelde overgangsperiode op 31 december 2020 afloopt, moet deze verordening van toepassing zijn met ingang van 1 januari 2021. (13) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Bijlage VI bij Uitvoeringsverordening (EU) 2019/2072 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2021. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 december 2020. Voor de Commissie De voorzitter Ursula VON DER LEYEN ( 1 ) PB L 317 van 23.11.2016, blz. 4 . ( 2 ) Uitvoeringsverordening (EU) 2019/2072 van de Commissie van 28 november 2019 tot vaststelling van eenvormige voorwaarden voor de uitvoering van Verordening (EU) 2016/2031 van het Europees Parlement en de Raad, wat betreft beschermende maatregelen tegen plaagorganismen bij planten, en tot intrekking van Verordening (EG) nr. 690/2008 van de Commissie en tot wijziging van Uitvoeringsverordening (EU) 2018/2019 van de Commissie ( PB L 319 van 10.12.2019, blz. 1 ). ( 3 ) Richtlijn 93/85/EEG van de Raad van 4 oktober 1993 betreffende de bestrijding van aardappelringrot ( PB L 259 van 18.10.1993, blz. 1 ). BIJLAGE De tekst in de vierde kolom van rubriek 17 van bijlage VI bij Uitvoeringsverordening (EU) 2019/2072 wordt vervangen door: “Derde landen, met uitzondering van: a) Algerije, Egypte, Israël, Libië, Marokko, Syrië, Tunesië, Turkije en Zwitserland, of b) landen die aan de volgende bepalingen voldoen: i) het betreft een van de volgende landen: Albanië, Andorra, Armenië, Azerbeidzjan, Belarus, Bosnië en Herzegovina, Canarische Eilanden, de Faeröer, Georgië, IJsland, Liechtenstein, Moldavië, Monaco, Montenegro, Noord-Macedonië, Noorwegen, Rusland (alleen de volgende delen: Centraal Federaal District (Tsentralny federalny okrug), Noordwestelijk Federaal District (Severo-Zapadny federalny okrug), Zuidelijk Federaal District (Yuzhny federalny okrug), Noord-Kaukasisch Federaal District (Severo-Kavkazsky federalny okrug) en Federaal District Privolzjski (Wolga) (Prilozhsky federalny okrug)), San Marino, Servië en Oekraïne, en ii) het land voldoet aan een van de volgende bepalingen: — het land is volgens de in artikel 107 van Verordening (EU) 2016/2031 bedoelde procedure erkend als zijnde vrij van Clavibacter sepedonicus (Spieckermann & Kottho) Nouioui et al. , of — de wetgeving van het land is erkend als gelijkwaardig aan de voorschriften van de Unie inzake bescherming tegen Clavibacter sepedonicus (Spieckermann & Kottho) Nouioui et al. overeenkomstig de in artikel 107 van Verordening (EU) 2016/2031 bedoelde procedure, of c) het Verenigd Koninkrijk ( *1 ) , mits aan de volgende voorwaarde is voldaan: het Verenigd Koninkrijk dient uiterlijk op 28 februari van elk jaar bij de Commissie onderzoeksresultaten in waaruit blijkt dat Clavibacter sepedonicus (Spieckermann and Kottho) Nouioui et al. het voorgaande jaar niet op zijn grondgebied aanwezig was. ( *1 ) Overeenkomstig het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie, en met name artikel 5, lid 4, van het Protocol inzake Ierland/Noord-Ierland in samenhang met bijlage 2 bij dat protocol, gelden vermeldingen van het Verenigd Koninkrijk in deze bijlage niet voor Noord-Ierland.”.”",
  "source": "EUR LEX"
}