{
  "url": "http://www.w3.org/1999/xhtml\">",
  "content": "L_2011071NL.01002001.xml 18.3.2011 NL Publicatieblad van de Europese Unie L 71/20 BESLUIT VAN DE COMMISSIE van 17 maart 2011 tot oprichting van het Share-Eric (2011/166/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (ERIC) ( 1 ) , Overwegende hetgeen volgt: (1) Verordening (EG) nr. 723/2009 geeft de Commissie de bevoegdheid om Consortia voor een Europese onderzoeksinfrastructuur (hierna „ERIC’s” genoemd) op te richten. (2) De Tsjechische Republiek, de Bondsrepubliek Duitsland, het Koninkrijk der Nederlanden en de Republiek Oostenrijk hebben de Commissie op 14 december 2010 verzocht om de Survey of Health, Ageing and Retirement in Europe op te zetten als een Consortium voor een Europese onderzoeksinfrastructuur (Share-Eric), het Koninkrijk België heeft zich op 21 januari 2011 bij dat verzoek aangesloten, en Zwitserland heeft verzocht om als waarnemer in het Share-Eric te worden opgenomen. (3) Het Koninkrijk der Nederlanden heeft een verklaring afgegeven waarin het Share-Eric vanaf zijn oprichting wordt erkend als een internationale instelling in de zin van de artikelen 143, onder g), en 151, lid 1, onder b), van Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( 2 ) en als een internationale organisatie in de zin van het tweede streepje van artikel 23, lid 1, van Richtlijn 92/12/EEG van de Raad van 25 februari 1992 betreffende de algemene regeling voor accijnsproducten, het voorhanden hebben en het verkeer daarvan en de controles daarop ( 3 ) . (4) De Commissie heeft het verzoek beoordeeld ingevolge haar verplichtingen als uiteengezet in artikel 5, lid 2, van Verordening (EG) nr. 723/2009 en is tot de conclusie gekomen dat het voldoet aan de in Verordening (EG) nr. 723/2009 gestelde eisen. (5) Het ingevolge artikel 20 van Verordening (EG) nr. 723/2009 opgezette beheerscomité is overeenkomstig artikel 6, lid 1, en artikel 20 van deze verordening geraadpleegd over de oprichting van het Share-Eric en heeft een positief advies gegeven. (6) Het Share-Eric zal naar verwacht een belangrijke aanwinst zijn voor andere grote Europese onderzoeks- en innovatie-initiatieven met betrekking tot de vergrijzing van de bevolking, zoals het voorgestelde gezamenlijk programmeringsinitiatief langer en beter leven, het gezamenlijk programma Ambient Assisted Living en het Europees innovatiepartnerschap inzake actief en gezond ouder worden, HEEFT HET VOLGENDE BESLUIT VASTGESTELD: Enig Artikel Oprichting van het Share-Eric 1.   Hierbij wordt een Consortium voor een Europese onderzoeksinfrastructuur voor de Survey of Health, Ageing and Retirement in Europe, genaamd Share-Eric, opgericht overeenkomstig Verordening (EG) nr. 723/2009. Het Share-Eric heeft rechtspersoonlijkheid vanaf de datum waarop dit besluit in werking treedt en heeft in elke lidstaat de ruimste handelingsbevoegdheid die krachtens het nationale recht van die lidstaat aan juridische entiteiten wordt toegekend. Het mag in het bijzonder roerende en onroerende goederen en intellectuele eigendom verwerven, bezitten en vervreemden, contracten sluiten en in rechte optreden. 2.   De statuten van het Share-Eric, zoals overeengekomen tussen zijn leden, zijn aan dit besluit gehecht. Deze statuten kunnen worden gewijzigd onder de voorwaarden die zijn vastgelegd in de statuten en in artikel 11 van Verordening (EG) nr. 723/2009. De statuten zijn beschikbaar voor het publiek op de website van het ERIC en op zijn statutaire zetel. 3.   Dit besluit treedt in werking op de derde dag na die van de bekendmaking ervan in het Publicatieblad van de Europese Unie . 4.   Zij is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 17 maart 2011. Voor de Commissie De voorzitter José Manuel BARROSO ( 1 ) PB L 206 van 8.8.2009, blz. 1 . ( 2 ) PB L 347 van 11.12.2006, blz. 1 . ( 3 ) PB L 76 van 23.3.1992, blz. 1 . BIJLAGE STATUTEN VAN HET SHARE-ERIC betreffende de oprichting en werking van de Survey of Health, Ageing and Retirement in Europe (Share) Inhoud Artikel 1: Oprichting van het Share-Eric Artikel 2: Statutaire zetel en werktaal Artikel 3: Taken Artikel 4: Beginselen Artikel 5: Organen van de organisatie en wetenschappelijke partnerinstellingen Artikel 6: De algemene vergadering Artikel 7: De raad van bestuur Artikel 8: Reikwijdte Artikel 9: Bijdragen Artikel 10: Aansprakelijkheid en verzekering Artikel 11: Intellectuele eigendom Artikel 12: Verspreiding en gebruik van de gegevens van Share Artikel 13: Aanbesteding en belastingvrijstellingen Artikel 14: Werkgelegenheid Artikel 15: Wijzigingen Artikel 16: Toetreding Artikel 17: Duur van de organisatie Artikel 18: Beschikbaarheid van deze statuten Bijlage 1: Wetenschappelijke partnerinstellingen en nationale teamleiders Bijlage 2: Wetenschappelijke raad van toezicht Bijlage 3: Geraamde enquête- en huishoudelijke kosten Bijlage 4: Niet-openbare aanbestedingsprocedure De Republiek Oostenrijk Het Koninkrijk België De Tsjechische Republiek De Bondsrepubliek Duitsland Het Koninkrijk der Nederlanden Hierna „de partijen bij de overeenkomst” genoemd, VERLANGENDE de positie van Europa en de landen van de partijen bij de overeenkomst in onderzoek verder te versterken in de wereld en de wetenschappelijke samenwerking over disciplinaire en nationale grenzen heen te intensifiëren; GEZIEN een verslag van de Commissie aan de Europese Raad van 2001 (Raadsdocument 6997/01) dat de vergrijzing van de bevolking en de sociale en economische uitdagingen die deze met zich meebrengt voor groei en welvaart aanwijst als een van de meest dringende uitdagingen van de 21ste eeuw in Europa, dat wijst op ernstige infrastructurele hiaten in het begrip van de vergrijzing van personen en de bevolking als geheel, en dat vervolgens vraagt „de mogelijkheid te bestuderen in samenwerking met de lidstaten een Europese longitudinale studie van de vergrijzing op te zetten”, teneinde het Europees onderzoek naar vergrijzing te bevorderen; VOORTBOUWEND op het bestaande prototype van een Survey of Health, Ageing and Retirement in Europe (Share) dat door middel van het routekaartproces van het ESFRI is geselecteerd om te worden geüpgraded tot een van de centrale onderzoeksinfrastructuren van de Europese Onderzoeksruimte; ERKENNEND dat dit nieuwe interdisciplinaire, internationale en longitudinale onderzoek met ongekende kwaliteit op het punt van de samenhang, breedte en internationale vergelijkbaarheid in de toekomst van grote betekenis zal zijn op veel verschillende gebieden van fundamentele en toegepaste wetenschappen zoals demografie, economie, epidemiologie, gerontologie, biologie, geneeskunde, psychologie, volksgezondheid, gezondheidsbeleid, sociologie en statistiek; ERKENNEND dat voor het opstellen van bewijsgestuurd overheidsbeleid een actuele gegevensinfrastructuur nodig is; VERWACHTEND dat andere landen zullen deelnemen aan de activiteiten die ingevolge de onderstaande statuten gezamenlijk worden ondernomen, ZIJN HET VOLGENDE OVEREENGEKOMEN: Artikel 1 Oprichting van het Share-Eric 1.   Er wordt een gedistribueerde Europese onderzoeksinfrastructuur, de „Survey of Health, Ageing and Retirement in Europe” (Share), opgericht. 2.   Share heeft de rechtsvorm van een Consortium voor een Europese onderzoeksinfrastructuur (Eric), opgericht ingevolge Verordening (EG) nr. 723/2009, en wordt „ Share-Eric” (hierna ook „de organisatie”) genoemd. Artikel 2 Statutaire zetel en werktaal 1.   De statutaire zetel van de organisatie is in Tilburg in Nederland. 2.   De partijen bij de overeenkomst komen overeen om, zodra de noodzakelijke verklaring overeenkomstig artikel 5, lid 1, sub d), van Verordening (EG) nr. 723/2009 door de Duitse autoriteiten is verstrekt, het initiatief te nemen tot een wijziging van de statuten, teneinde de statutaire zetel te verplaatsen naar Duitsland. Deze wijziging treedt niet eerder in werking dan het einde van fase I, als gedefinieerd in artikel 8. 3.   De werktaal van de organisatie is het Engels. Artikel 3 Taken 1.   Het Share-Eric bouwt een infrastructuur van microgegevens over huishoudens en personen op die nodig is om de vergrijzing op individueel en samenlevingsniveau te begrijpen (hierna „de enquête” genoemd). De belangrijkste taken van het Share-Eric zijn: a) een kernenquête-instrument ontwerpen dat de essentiële informatie vastlegt over de economische, gezondheids-, familiale/sociale levensomstandigheden van personen van vijftig jaar en ouder en hun partners; b) elke twee jaar in elk van de deelnemende landen dit enquête-instrument uitvoeren bij een panel van respondenten, en tussen panelronden in contact houden met alle leden van het panel; c) de verzamelde informatie samenvoegen in een gebruikersvriendelijke database die voor alle wetenschappelijke onderzoekers toegankelijk is, behoudens de toepasselijke beperkingen inzake geheimhouding van gegevens, en deze database onderhouden, met inbegrip van basisopschoning, -toerekening en -documentatie. 2.   Het huidige prototype van Share zal in drie opzichten worden geüpgraded: a) verlenging van Share in de tijd om een werkelijk panel te genereren dat personen volgt terwijl zij ouder worden en reageren op de veranderingen in de sociale en economische omgeving. De upgrade bestaat uit zeven nieuwe ronden, van telkens twee jaar, in drie fasen, als omschreven in artikel 8. b) uitbreiding van Share tot alle EU-lidstaten. c) vergroting van de steekproefomvang van Share, zodat de enquête ook bruikbaar is voor analyses op nationaal niveau. Over het algemeen wordt gestreefd naar een steekproefomvang van 6 000 personen van vijftig jaar en ouder in elke lidstaat. 3.   Het Share-Eric voert zijn taken uit op niet-economische grondslag. Artikel 4 Beginselen 1.   Share wordt opgezet door onderzoekers voor onderzoekers. Excellentie op het gebied van onderzoek is van groter belang dan andere overwegingen. Op de wetenschappelijke excellentie van Share wordt toegezien door een onafhankelijke wetenschappelijke raad van toezicht (bijlage 2) 2.   Share is een supranationale enquête. Transnationale vergelijkbaarheid binnen Share is bepalend voor alle beslissingen over de opzet. Voorts zal bij beslissingen over de opzet van Share worden gekeken naar zusteronderzoeken, in het bijzonder de Amerikaanse Health and Retirement Study (HRS) en de Engelse Longitudinal Study of Ageing (Elsa). Onderwerpen met een supranationaal onderzoekspotentieel krijgen voorrang op onderwerpen die slechts relevant zijn voor afzonderlijke landen. 3.   Share integreert economische, gezondheids- en sociale wetenschappen. Onderwerpen met een interdisciplinair onderzoekspotentieel krijgen voorrang op onderwerpen die slechts relevant zijn voor afzonderlijke disciplines. 4.   Share is een longitudinale enquête, die personen volgt terwijl zij ouder worden. Onderwerpen met een longitudinaal onderzoekspotentieel krijgen voorrang op onderwerpen die slechts relevant zijn voor afzonderlijke tijdstippen. 5.   Onderzoek dat is gebaseerd op Share draagt ertoe bij dat bewijsgestuurd EU-beleid, zoals het Innovatie Unie-initiatief van Europa 2020, in alle landen van de Europese Unie de uitdagingen van de vergrijzing van de bevolking beter aankan. Artikel 5 Organen van de organisatie en wetenschappelijke partnerinstellingen 1.   De organen van de organisatie zijn de algemene vergadering („Council”) (artikel 6), en de raad van bestuur („Management Board”) (artikel 7). 2.   Op voorstel van de raad van bestuur en gelet op de in artikel 4 vastgelegde beginselen selecteert elke partij bij de overeenkomst een onderzoeksinstelling die verantwoordelijk is voor de uitvoering van de wetenschappelijke taken van het Share-Eric in haar land (hierna „wetenschappelijke partnerinstelling” genoemd). 3.   Als een van de wetenschappelijke partnerinstellingen de in artikel 4 vastgelegde beginselen schendt, mag de partij bij de overeenkomst op voorstel van de raad van bestuur de wetenschappelijke partnerinstelling vervangen. 4.   De raad van bestuur vraagt de wetenschappelijke raad van toezicht („Scientific Monitoring Board”) (bijlage 2) om advies wanneer hij een wetenschappelijke partnerinstelling voordraagt of vervangt. 5.   De huidige wetenschappelijke partnerinstellingen zijn opgenomen in bijlage 1. Artikel 6 De algemene vergadering 1.   Elke partij bij de overeenkomst wordt in de algemene vergadering vertegenwoordigd door ten hoogste twee afgevaardigden. Afgevaardigden naar de algemene vergadering worden benoemd en hun benoeming wordt beëindigd door de partij bij de overeenkomst. Elke partij bij de overeenkomst stelt de voorzitter van de algemene vergadering onverwijld schriftelijk in kennis van benoemingen of de beëindiging van benoemingen van afgevaardigden die de partij in de algemene vergadering vertegenwoordigen. 2.   Elke partij bij de overeenkomst heeft één enkele stem in de algemene vergadering. Besluiten worden genomen met eenvoudige meerderheid van stemmen, tenzij in deze statuten anders is bepaald. Bij staking van stemmen is de stem van het gastheerland bepalend. 3.   De algemene vergadering kiest uit de afgevaardigden van de partijen bij de overeenkomst een voorzitter en een vicevoorzitter voor een periode van twee jaar. De voorzitter en vicevoorzitter komen door hun verkiezing boven de partijen te staan en verlaten hun delegatie. De partijen bij de overeenkomst die door dit vertrek worden getroffen, benoemen een andere afgevaardigde om hen in de algemene vergadering te vertegenwoordigen. 4.   De algemene vergadering komt ten minste een keer per jaar bijeen. Bijeenkomsten van de algemene vergadering worden geconvoceerd door de voorzitter van de algemene vergadering. Bijeenkomsten van de algemene vergadering worden ook geconvoceerd op verzoek van ten minste twee partijen bij de overeenkomst. Buitengewone bijeenkomsten van de algemene vergadering kunnen tevens worden geconvoceerd op verzoek van de coördinator (artikel 7), als het belang van de organisatie dit noodzakelijk maakt. 5.   De algemene vergadering ontvangt het door de raad van bestuur ingediende jaarverslag, alsook het financieel overzicht en het jaarlijkse uitgavenplan, en keurt deze goed. De algemene vergadering toetst ten minste jaarlijks de werkelijke en geraamde enquête- en huishoudelijke kosten. De algemene vergadering mag unaniem een wijziging vaststellen van de bijdrage in de overige gemeenschappelijke kosten in het jaarlijkse uitgavenplan die niet worden gedekt door een andere financieringsbron (artikel 9, lid 5). 6.   De algemene vergadering ontvangt en erkent het jaarlijkse activiteitenplan, dat de brede wetenschappelijke doelen van Share bevat, het accent van de volgende ronde van de enquête, het certificeringsproces en het tijdschema voor de enquête en de verspreiding van de gegevens. Elke twee jaar ontvangt de algemene vergadering een verslag van de wetenschappelijke raad van toezicht. 7.   De algemene vergadering kiest overeenkomstig artikel 7 met gekwalificeerde meerderheid (van ten minste tweederde van de partijen bij de overeenkomst) de coördinator, de gebiedscoördinatoren en de overige leden van de raad van bestuur, op voordracht van de wetenschappelijke partnerinstellingen. 8.   Landen die zich door ondertekening van het memorandum van overeenstemming over de voorbereiding van de Survey of Health, Ageing and Retirement in Europe (15 juli 2009) hebben verbonden ten aanzien van het Share-Eric, mogen waarnemend lid zonder stemrecht van de algemene vergadering worden, totdat zij overeenkomstig artikel 16 zijn toegetreden tot het Share-Eric. Artikel 7 De raad van bestuur 1.   De raad van bestuur bestaat uit maximaal zes leden, onder wie: a) de directeur van Share (hierna „de coördinator” genoemd); b) drie gebiedscoördinatoren die de drie wetenschapsgebieden van Share (economie, gezondheid, en sociale en familienetwerken) vertegenwoordigen; c) voor zover gepast, andere wetenschappers die een belangrijk wetenschapsgebied of een belangrijk operationeel centrum van Share vertegenwoordigen. 2.   Leden van de raad van bestuur zijn onderzoekers die internationaal een goede naam hebben en ervaring hebben met onderzoek naar de vergrijzing en/of het beheren van enquêtes. 3.   De raad van bestuur doet de algemene vergadering voorstellen voor alle strategische besluiten en begrotingsbesluiten. De raad van bestuur is verantwoordelijk voor alle financiële en bestuurlijke processen die de wetenschappelijke integriteit, de transnationale vergelijkbaarheid en het algemene evenwicht in de opzet van de Share-enquête bewaren. De raad van bestuur is in het bijzonder verantwoordelijk voor de financiën en te leveren prestaties van het Share-Eric en voor de naleving van de wettelijke voorschriften, zoals voorschriften met betrekking tot de geheimhouding en de veiligheid van gegevens op Europees niveau. 4.   De raad van bestuur biedt de algemene vergadering een jaarverslag aan over de stand van zaken met betrekking tot de enquête, doet de algemene vergadering een voorstel voor een jaarlijks uitgaven- en activiteitenplan en stelt het financiële overzicht op. 5.   De coördinator geeft leiding aan de raad van bestuur en is de wettelijke vertegenwoordiger van het Share-Eric. De coördinator is verantwoordelijk voor de tenuitvoerlegging van de enquête en voor het in stand houden van dezelfde strenge methodologische normen in alle deelnemende landen. 6.   De gebiedscoördinatoren zijn verantwoordelijk voor de wetenschappelijke excellentie van de enquête op hun wetenschapsgebieden. Zij zijn in het bijzonder verantwoordelijk voor de opstelling van de vragenlijst op hun gebieden en voor de integriteit van de gegevens die aan het wetenschappelijke publiek worden verstrekt. 7.   De raad van bestuur vraagt externe deskundigen om advies en stelt een raad van wetenschappers samen die advies geven in alle wetenschappelijke kwesties (de „wetenschappelijke raad van toezicht”). Deze raad van toezicht is onafhankelijk van de organisatie (bijlage 2). 8.   De relaties tussen de raad van bestuur en de wetenschappelijke partnerinstellingen worden geregeld in een consortiumovereenkomst. Artikel 8 Reikwijdte 1.   De organisatie bestrijkt een enquêteperiode van zeven panelronden verdeeld in drie fasen: a) In fase I voert de organisatie in 2010 en 2011 een eerste volledige enquêteronde uit op basis van de opzet die in de voorbereidende fase is ontwikkeld. b) In fase II voert de organisatie in de jaren 2012/2013, 2014/2015 en 2016/2017 drie aanvullende volledige enquêteronden uit, werkt zij de opzet bij, zodat deze modern blijft, en verspreidt zij de gegevens. c) Na een succesvolle wetenschappelijke evaluatie voert de organisatie in fase III in de jaren 2018/2019, 2020/2021 en 2022/2023 nog eens drie volledige enquêteronden uit, werkt zij de opzet bij, zodat deze modern blijft, en verspreidt zij de gegevens. Artikel 9 Bijdragen 1.   De bijdragen van de partijen bij de overeenkomst dekken de kosten van het houden van zeven ronden van de enquête in elk land, plus de kosten van de coördinatie en gemeenschappelijke kosten, zoals de kosten voor het bijwerken van de opzet, de verspreiding van de gegevens die gepaard gaan met de zeven ronden van gegevensverzameling, en budgetten voor de coördinator, de gebiedscoördinatoren en de wetenschappelijke raad van toezicht. 2.   De bijdragen van de partijen bij de overeenkomst dekken vier typen kosten: A) de enquêtekosten in elk land, B) de huishoudelijke kosten om de enquête in elk land te houden, C) de coördinatiekosten, en D) andere gemeenschappelijke kosten, voor zover deze kosten niet worden gedekt door andere financieringsbronnen. Een tabel waarin voorlopige ramingen van deze kosten in fase I zijn weergegeven, is opgenomen als bijlage 3. 3.   Elke partij bij de overeenkomst stelt het Share-Eric, hetzij direct hetzij via de wetenschappelijke partnerinstelling waarvoor zij verantwoordelijk is, middelen ter beschikking die het aandeel van het land in de kosten van de enquête dekken (kolom A van de voorlopige ramingen in bijlage 3). 4.   Elke partij bij de overeenkomst stelt de wetenschappelijke partnerinstelling waarvoor zij verantwoordelijk is, middelen ter beschikking die het aandeel van het land in de huishoudelijke kosten dekken (kolom B van de voorlopige ramingen in bijlage 3). 5.   De Bondsrepubliek Duitsland financiert de coördinatiekosten van de enquête (kolom C van de voorlopige ramingen in bijlage 3). 6.   Elke partij bij de overeenkomst betaalt bijdragen aan het Share-Eric voor het deel van de andere gemeenschappelijke kosten van de enquête dat niet door een andere financieringsbron wordt gedekt. Het aandeel van elke partij bij de overeenkomst is evenredig met het bruto nationaal inkomen per hoofd van de bevolking zoals dit het laatst is gepubliceerd door Eurostat, onder het voorbehoud dat het aandeel van geen enkele partij bij de overeenkomst kleiner dan 0,5 keer en groter dan 1,5 keer het gemiddelde aandeel is. De verdeling van de overige gemeenschappelijke kosten wordt gespecificeerd in het jaarlijkse uitgavenplan (kolom D van de voorlopige ramingen in bijlage 3). 7.   Het Share-Eric of de wetenschappelijke partnerinstellingen, als consortium, mogen reageren op oproepen van de Commissie, het Amerikaanse National Institute on Aging en andere supranationale en nationale financieringsorganisaties die middelen verstrekken voor het project als geheel, bepaalde typen kosten of alle gemeenschappelijke kosten die zijn genoemd in kolom D in bijlage 3. Artikel 10 Aansprakelijkheid en verzekering 1.   De financiële aansprakelijkheid van de leden voor de schulden van het Eric is beperkt tot de respectieve bijdragen die zij betalen aan het Share-Eric en die zijn overeengekomen in de jaarlijkse uitgavenplannen. 2.   Het Share-Eric neemt passende maatregelen om de specifieke risico’s te verzekeren van het opzetten en uitvoeren van een enquête. Artikel 11 Intellectuele eigendom 1.   Overeenkomstig de doelen van de onderhavige statuten, heeft „intellectuele eigendom” de betekenis die het heeft in artikel 2 van het Verdrag tot oprichting van de Wereldorganisatie voor intellectuele eigendom, ondertekend op 14 juli 1967. 2.   Het Share-Eric is de eigenaar van de enquête en van alle intellectuele-eigendomsrechten die voortkomen uit het opzetten van de enquête. 3.   Wat betreft kwesties inzake intellectuele eigendom worden de relaties tussen de partijen bij de overeenkomst geregeld door het nationale recht van de partijen bij de overeenkomst. Artikel 12 Verspreiding en gebruik van de gegevens van Share 1.   Het Share-Eric verspreidt de verzamelde gegevens na deze te hebben opgeschoond, toegerekend en gedocumenteerd, onverwijld onder de wetenschappelijke gemeenschap. 2.   Het gebruik van de gegevens van Share is voor de gehele wetenschappelijke gemeenschap gratis. De raad van bestuur stelt een gebruikersraad in die de belangen van de gemeenschap van wetenschappelijke gebruikers vertegenwoordigt, rekening houdende met het advies van de wetenschappelijke raad van toezicht. 3.   Op het gebruik en het verzamelen van de gegevens van Share zijn de Europese en nationale wetten inzake gegevensbescherming van toepassing. Voor het gebruik van de gegevens van Share door gebruikers die niet vallen onder de EU-wetgeving, moet een verklaring inzake de geheimhouding van de gegevens worden ondertekend overeenkomstig het door de Commissie verstrekte formulier met modelcontractbepalingen ( PB L 6 van 10.1.2002, blz. 52 ). Artikel 13 Aanbesteding en belastingvrijstellingen 1.   Het Share-Eric behandelt gegadigden en inschrijvers in aanbestedingsprocedures op gelijke en niet-discriminerende wijze, onafhankelijk van de vraag of zij in de Europese Unie zijn gevestigd. Alle aanbestedingen volgen de beginselen van transparantie, non-discriminatie en mededinging. 2.   Over het algemeen zijn aanbestedingen van het Share-Eric onderworpen aan Richtlijn 2004/18/EG van het Europees Parlement en de Raad van 31 maart 2004 betreffende de coördinatie van de procedures voor het plaatsen van overheidsopdrachten voor werken, leveringen en diensten ( 1 ) , met de drempels gewijzigd bij Verordening (EG) nr. 1422/2007 van de Commissie ( 2 ) als gewijzigd, en aan de geldende nationale regels inzake aanbestedingen. 3.   Op aanbestedingen voor enquête-onderzoeks- en enquête-ontwikkelingsdiensten waarvan de baten toekomen aan de gehele wetenschappelijke gemeenschap en die geheel worden vergoed door het Share-Eric, is artikel 16, onder f), van Richtlijn 2004/18/EG van toepassing door middel van een niet-openbare aanbestedingsprocedure (bijlage 4). Bij zulke niet-openbare aanbestedingsprocedures, procedures van gunning met voorafgaande oproep tot mededinging en de procedure van de concurrentiegerichte dialoog kunnen de aanbestedende autoriteiten het aantal geschikte gegadigden dat wordt uitgenodigd om in te schrijven, onderhandelingen te voeren of in dialoog te treden, beperken, mits er voldoende geschikte gegadigden zijn. 4.   De belastingvrijstellingen krachtens Richtlijn 2006/112/EG zijn beperkt tot de belastingen over de toegevoegde waarde op goederen en diensten voor enquête-onderzoek en enquête-ontwikkeling die voor officieel gebruik zijn, een waarde hebben van meer dan 250 EUR, ten goede komen aan de gehele wetenschappelijke gemeenschap en volledig worden vergoed door het Share-Eric. Er gelden geen verdere beperkingen. Artikel 14 Werkgelegenheid 1.   Het Share-Eric is een werkgever die gelijke kansen biedt. Arbeidscontracten voldoen aan de nationale wetten van het land waarin het personeel te werk wordt gesteld. 2.   Behoudens de nationale wettelijke voorschriften bevordert elke partij bij de overeenkomst binnen haar jurisdictie het verkeer en verblijf van staatsburgers van de landen die partij zijn bij de overeenkomst, die betrokken zijn bij de taken van het Share-Eric, en van de gezinsleden van deze staatsburgers. Artikel 15 Wijzigingen 1.   De algemene vergadering heeft de bevoegdheid om deze statuten en hun bijlagen te wijzigen bij stemming met gekwalificeerde meerderheid. Voor wijziging van een of meer van deze artikelen en bijlagen is een tweederde meerderheid vereist. De datums van de wijzigingen worden vastgelegd in deze statuten. 2.   De statuten van het Share-Eric moeten te allen tijde in overeenstemming zijn met Verordening (EG) nr. 723/2009 betreffende een communautair rechtskader voor een Europese onderzoeksinfrastructuur en met alle overige van toepassing zijnde Europese wetten en voorschriften. Artikel 16 Toetreding 1.   Na de inwerkingtreding van deze statuten kan elke regering, met instemming van tweederde van de partijen bij de overeenkomst in de algemene vergadering, hiertoe toetreden op de bedongen voorwaarden. De toetredingsvoorwaarden worden vastgelegd in een overeenkomst tussen de partijen bij de overeenkomst en de toetredende regering of groep van regeringen. 2.   Op voordracht van de raad van bestuur en gelet op de in artikel 4 vastgelegde beginselen, kiest de toetredende partij bij de overeenkomst een onderzoeksinstelling die verantwoordelijk is voor de uitvoering van de wetenschappelijke taken van het Share-Eric in het betreffende land. 3.   De raad van bestuur vraagt de wetenschappelijke raad van toezicht om advies wanneer hij een wetenschappelijke partnerinstelling voordraagt. Artikel 17 Duur van de organisatie 1.   De organisatie wordt opgericht voor een periode tot uiterlijk 31 december 2024. Deze periode omvat de fasen I, II en III als gedefinieerd in artikel 8. 2.   Een partij bij de overeenkomst kan zich na fase I of fase II uit de organisatie terugtrekken. 3.   De organisatie kan worden geliquideerd, in het bijzonder als de organisatie besluit fase III niet uit te voeren, door middel van een verzoek, waarin de procedure en het tijdschema worden gespecificeerd, mits dit verzoek met tweederde meerderheid is goedgekeurd door de algemene vergadering. 4.   De Commissie wordt binnen tien dagen nadat een dergelijk besluit is genomen, van het besluit in kennis gesteld, overeenkomstig artikel 16 van Verordening (EG) nr. 723/2009. Artikel 18 Beschikbaarheid van deze statuten Deze statuten zijn beschikbaar voor het publiek op de website van het Share-Eric overeenkomstig artikel 10 van Verordening (EG) nr. 723/2009. ( 1 ) PB L 134 van 30.4.2004, blz. 114 . ( 2 ) PB L 317 van 5.12.2007, blz. 34 . BIJLAGE 1 WETENSCHAPPELIJKE PARTNERINSTELLINGEN EN NATIONALE TEAMLEIDERS Land Deelnemende organisaties Korte beschrijving Oostenrijk Universiteit van Linz, Faculteit Economie De Faculteit Economie van de Universiteit van Linz geeft leiding aan de Oostenrijkse deelname aan het Share-project. Het onderzoek van de faculteit richt zich op arbeidseconomie, overheidseconomie en problemen van de pensioenhervorming, alsook milieueconomie. De afdeling wordt vertegenwoordigd door Rudolf Winter-Ebmer, hoogleraar Economie en gespecialiseerd in de empirische arbeidseconomie. België Universiteit Antwerpen, CSP De belangrijkste doelstelling van het CSP is het bestuderen van de adequaatheid van sociaal beleid. Het onderzoek van het CSP is hoofdzakelijk gebaseerd op grootschalige sociaaleconomische enquêtes van huishoudens. Karel van den Bosch, senior onderzoeker, heeft de leiding over het Belgische team. België Universiteit Luik, CREPP De belangrijkste gebieden van specialisatie van het CREPP zijn sociale zekerheid, pensioneringsgedrag, en het welzijn van ouderen en intergenerationele overdrachten. Sergio Perelman heeft de leiding over de coördinatie van het Share-project in de Franstalige gemeenschap in België. Tsjechië CERGE-EI, Praag Het CERGE-EI is volledig geaccrediteerd, zowel in de Verenigde Staten als in Tsjechië. De belangrijkste expertise van het CERGE-EI ligt op het gebied van de sociale, economische en politieke overgang in de landen van Midden- en Oost-Europa en de regio van de voormalige Sovjet-Unie. Radim Bohacek heeft de leiding over het Tsjechische landenteam. Duitsland Universiteit van Mannheim, Mannheim Research Institute for the Economics of Aging (MEA) Het MEA is een wereldwijd vermaard centrum van excellentie voor de economie van de vergrijzing. Onderzoeksgebieden zijn sparen, sociale verzekeringen en overheidsbeleid; de macro-economische gevolgen van een vergrijzende bevolking; en volksgezondheid. Het MEA wordt vertegenwoordigd door Axel Börsch-Supan, directeur, die de familie van Share-projecten coördineert. Nederland Universiteit van Tilburg, Netspar Netspar is een wetenschappelijk netwerk voor de studie van pensioenen, vergrijzing en pensionering verbonden aan de Faculteit Economie en bedrijfswetenschappen van de Universiteit van Tilburg. De algemeen directeur, Frank van der Duyn Schouten, geeft leiding aan het Nederlandse Share-landenteam. BIJLAGE 2 WETENSCHAPPELIJKE RAAD VAN TOEZICHT Artikel 1 Oprichting De raad van bestuur richt een adviesraad (hierna „de wetenschappelijke raad van toezicht” genoemd) op die bestaat uit ten minste zes eminente, onafhankelijke en ervaren wetenschappers, die een externe adviserende rol voor de enquête zal vervullen en die tot taak heeft de kwaliteit van het werk van het onderzoeksconsortium te controleren en de algemene vergadering en het onderzoekconsortium periodiek advies te geven. Artikel 2 Onafhankelijkheid De wetenschappelijke raad van toezicht is onafhankelijk van het Share-Eric. Artikel 3 Taken 1.   De hoofdtaak van de wetenschappelijke raad van toezicht is toe te zien op de wetenschappelijke kwaliteit van Share. De raad geeft ten minste een keer per jaar feedback aan de raad van bestuur en het onderzoeksconsortium. 2.   Elke twee jaar brengt de wetenschappelijke raad van toezicht schriftelijk verslag uit aan de algemene vergadering van het Share-Eric. Dit verslag bevat ook een beoordeling van de diensten die worden aangeboden aan de gebruikers van de gegevens van Share. 3.   Bij aanvang en na circa drie jaar voert de wetenschappelijke raad van toezicht een gedegen toetsing uit van de wetenschappelijke strategie van Share, waarin de raad innovatieve gebieden en wijzen van gegevensverzameling verkent. Artikel 4 Leden 1.   De leden van de wetenschappelijke raad van toezicht selecteren nieuwe leden wanneer zij dit passend achten om alle door Share bestreken wetenschapsgebieden voldoende te vertegenwoordigen. 2.   Ten minste een van de leden is een onderzoeker van de English Longitudinal Study of Ageing (Elsa) om te zorgen voor nauwe samenwerking met deze enquête en bijkomende adviezen en richtsnoeren te geven op basis van hun ervaring. 3.   Ten minste een van de leden is een onderzoeker van de Amerikaanse Health and Retirement Study (HRS) om te zorgen voor nauwe samenwerking met deze enquête en bijkomende adviezen en richtsnoeren te geven op basis van hun ervaring. 4.   De zittende voorzitter van de wetenschappelijke raad van toezicht is Arie Kapteyn. 5.   De andere zittende leden en de gebieden die zij vertegenwoordigen, zijn: Orazio Attanasio (inkomen, consumptie, sparen) Lisa Berkman (sociale epidemiologie en biomarkers) Nicholas Christakis (medische sociologie en administratieve gegevens) Mick Couper (enquêtemethoden, gegevensverspreidingsmethoden en nieuwe technologie) Michael Hurd (sparen en gezondheid, toegang tot en kwaliteit van gegevens, harmonisatie met HRS) Daniel McFadden (enquêtemethodologie) Norbert Schwarz (enquêtepsychologie en gegevenstoegangsmethodologie) Andrew Steptoe (biomarkers, harmonisatie met Elsa) Artikel 5 Budget 1.   De voorzitter van de wetenschappelijke raad van toezicht ontvangt conform artikel 9, lid 1, van de statuten van het Share-Eric een budget voor reiskosten en honoraria van de leden van de raad. De voorzitter van de wetenschappelijke raad van toezicht kan volledig zelf beslissen hoe het budget wordt besteed. 2.   Het huidige jaarlijkse budget bedraagt 30 000 EUR. Het personeel van de raad van bestuur heeft de zorg voor het technische beheer van het budget. BIJLAGE 3 VOORLOPIGE RAMINGEN VAN DE KOSTEN IN FASE I (RONDE 4) Deze bijlage bevat voorlopige ramingen van de kosten voor het uitvoeren van ronde 4 van Share in 2010 en 2011, dat wil zeggen, in de in artikel 8, lid 1, gedefinieerde fase I. De kostencategorieën verwijzen naar artikel 9 („Bijdragen”). Deze bijlage is niet het jaarlijkse uitgavenplan als bedoeld in artikel 6, lid 5, maar dient als uitgangspunt voor een dergelijk plan dat de raad van bestuur zal opstellen, zodra het Share-Eric is opgericht. A): Het Share-managementteam heeft voorlopige ramingen van de enquêtekosten opgesteld op basis van de gemaakte enquêtekosten in 2006 en 2008. Voor nieuwe landen zijn de voorlopige ramingen gebaseerd op de kosten in vergelijkbare landen. B): De voorlopige ramingen van de huishoudelijke kosten zijn gebaseerd op twee FTE’s (voltijdsequivalenten) aan personeel in elk land, met een loon conform het Europese Marie Curie-programma. De ramingen van de reis- en verblijfskosten en overheadkosten in elk land zijn gebaseerd op deze kosten voor de ronden van 2006 en 2008. De voorlopige ramingen van de huishoudelijke kosten voor Oostenrijk, Tsjechië, Frankrijk, Duitsland en Polen zijn verstrekt door deze landen. Hun geraamde huishoudelijke kosten kunnen betrekking hebben op meer of minder personeel dan waarop de door het Share-managementteam verstrekte ramingen zijn gebaseerd. C): De coördinatiekosten voor Duitsland zijn geraamd op basis van de kosten van de ronden van 2006 en 2008. D): De bijdragen van de landen in alle overige gemeenschappelijke kosten zijn geraamd op basis van de kosten van de ronden van 2006 en 2008 en zijn aan de verschillende landen toegerekend overeenkomstig artikel 9, lid 5. Ze kunnen echter aanzienlijk lager uitvallen, of zelfs gelijk zijn aan nul, als andere financieringsorganisaties zoals de Commissie of het Amerikaanse National Institute on Aging via subsidies of aparte contracten in deze kosten bijdragen. Geraamde kosten voor ronde 4 (2010-11) per land en bron in duizenden EUR (Α) Enquêtekosten voor een steekproef van 6 000 personen (Β) Huishoudelijke kosten (personeel, reizen, en overhead) (C) Coordinatie- kosten in Duitsland (D) Maximale aandeel andere gemeenschappelij ke kosten Totaal Oostenrijk 1 006 322 109 1 438 België 778 318 99 1 194 Tsjechië 338 167 71 576 Denemarken 892 409 105 1 406 Estland 460 243 59 761 Frankrijk 1 024 327 97 1 448 Duitsland 784 314 1 887 102 3 087 Griekenland 602 285 84 971 Hongarije 460 243 55 758 Ierland 1 024 339 126 1 490 Israël 602 285 79 966 Italië 782 322 88 1 191 Luxemburg 1 556 358 145 2 059 Nederland 794 314 117 1 224 Polen 453 226 50 730 Portugal 602 285 66 953 Slovenië 460 243 79 781 Spanje 786 300 91 1 177 Zweden 1 024 339 107 1 471 Zwitserland 1 556 358 122 2 036 TOTAAL 15 983 5 997 1 887 1 851 25 719 BIJLAGE 4 NIET-OPENBARE AANBESTEDINGSPROCEDURE De volgende procedure voor niet-openbare aanbestedingen is van toepassing op alle enquête-onderzoeks- en enquête-ontwikkelingsdiensten waarvan de baten toekomen aan de gehele wetenschappelijke gemeenschap en die volledig worden vergoed door het Share-Eric. Als enquête-onderzoeks- en enquête-ontwikkelingsdiensten worden aangemerkt onderzoeks- en ontwikkelingsdiensten die noodzakelijk zijn om de enquêtetechnologie op peil te houden en vooruit te brengen. Het gaat daarbij onder meer, maar niet uitsluitend, om de ontwikkeling van enquêtesoftware, onderzoek naar enquêtemethodologie en de ontwikkeling van innovatieve interviewtechnieken en de toepassing daarvan in de praktijk. De beschrijving van de aan te besteden diensten wordt voor de aanvang van de aanbestedingsprocedure in een aanbestedingsbericht gepubliceerd. De aanbestedende diensten geven in deze aankondiging aan wat de doelstelling en de niet-discriminerende criteria of regels zijn die zij willen hanteren, alsook het minimale aantal gegadigden en, in voorkomend geval, het maximale aantal gegadigden dat zij willen uitnodigen. De mededinging kan worden beperkt tot drie potentiële leveranciers. Als er in de markt drie of minder leveranciers zijn voor de aan te besteden diensten, moeten alle leveranciers in de markt in de mededinging worden opgenomen. Uit de inschrijvers wordt een keuze gemaakt op basis van de laagste inschrijvingsprijs en de hoogste kwaliteit van de dienst. De kwaliteit van de dienst wordt bepaald aan de hand van de beschrijving in 1).",
  "source": "EUR LEX"
}