{
  "url": "http://www.w3.org/1999/xhtml\"><!--",
  "content": "L_2021214NL.01006201.xml 17.6.2021 NL Publicatieblad van de Europese Unie L 214/62 UITVOERINGSRICHTLIJN (EU) 2021/971 VAN DE COMMISSIE van 16 juni 2021 tot wijziging van bijlage I bij Richtlijn 66/401/EEG van de Raad betreffende het in de handel brengen van zaaizaad van groenvoedergewassen, bijlage I bij Richtlijn 66/402/EEG van de Raad betreffende het in de handel brengen van zaaigranen, bijlage I bij Richtlijn 2002/54/EG van de Raad betreffende het in de handel brengen van bietenzaad, bijlage I bij Richtlijn 2002/55/EG betreffende het in de handel brengen van groentezaad, en bijlage I bij Richtlijn 2002/57/EG van de Raad betreffende het in de handel brengen van zaaizaad van oliehoudende planten en vezelgewassen, wat het gebruik van biochemische en moleculaire technieken betreft DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 66/401/EEG van de Raad van 14 juni 1966 betreffende het in de handel brengen van zaaizaad van groenvoedergewassen ( 1 ) , en met name artikel 21 bis, Gezien Richtlijn 66/402/EEG van de Raad van 14 juni 1966 betreffende het in de handel brengen van zaaigranen ( 2 ) , en met name artikel 21 ter, Gezien Richtlijn 2002/54/EG van de Raad van 13 juni 2002 betreffende het in de handel brengen van bietenzaad ( 3 ) , en met name artikel 27, Gezien Richtlijn 2002/55/EG van de Raad van 13 juni 2002 betreffende het in de handel brengen van groentezaad ( 4 ) , en met name artikel 45, Gezien Richtlijn 2002/57/EG van de Raad van 13 juni 2002 betreffende het in de handel brengen van zaaizaad van oliehoudende planten en vezelgewassen ( 5 ) , en met name artikel 24, Overwegende hetgeen volgt: (1) Overeenkomstig de Richtlijnen 66/401/EEG, 66/402/EEG, 2002/54/EG, 2002/55/EG en 2002/57/EG mag zaad van de desbetreffende soorten slechts in de Unie in de handel worden gebracht als het officieel of onder officieel toezicht overeenkomstig de certificeringsvoorschriften met betrekking tot de vermeerdering van pre-basiszaad, basiszaad of gecertificeerd zaad is onderzocht en gecertificeerd. (2) Overeenkomstig de Richtlijnen 66/401/EEG, 66/402/EEG, 2002/54/EG, 2002/55/EG en 2002/57/EG is het onderzoek voor certificering gebaseerd op visuele fenotypische waarneming van het gewas te velde door de certificeringsdienst van elke lidstaat of onder diens toezicht en op officiële nacontrole. In de bovengenoemde richtlijnen wordt echter niet expliciet verwezen naar het gebruik van enige andere techniek ter controle van de rasechtheid te velde of bij nacontrole in het kader van de certificering, hetgeen tot onduidelijkheid over de uitvoering ervan zou kunnen leiden. (3) Biochemische en moleculaire technieken (BMT’s) maken het mogelijk informatie over de genetische structuur van levende organismen vast te leggen. Het gebruik van BMT’s stelt certificeringsdiensten in staat het plantenras te identificeren op basis van laboratoriumanalyses in plaats van visuele fenotypische waarneming van de planten te velde. (4) De ontwikkeling van BMT’s op het gebied van plantenveredeling en zaadonderzoek gaat snel en het gebruik ervan in de zaaizaadsector wordt steeds belangrijker. In de programma’s voor zaaizaad (“Seed Schemes”) van de Organisatie voor Economische Samenwerking en Ontwikkeling (OESO) ( 6 ) zijn procedures, maatregelen en technieken vastgesteld om het gebruik van BMT’s mogelijk te maken als aanvullend instrument voor veldkeuringen en het testen van controlepercelen, wanneer er met het oog op fenotypisch onderzoek twijfel bestaat over de rasechtheid van het zaad. (5) Aangezien het gebruik van BMT’s de nadere analyse van zaaizaad en planten vergemakkelijkt, is het passend de Richtlijnen 66/401/EEG, 66/402/EEG, 2002/54/EG, 2002/55/EG en 2002/57/EG te wijzigen om het gebruik van BMT’s uitdrukkelijk toe te staan als aanvullende methode voor het onderzoek naar de rasechtheid van het betrokken ras, indien veldkeuringen en officiële nacontroles niet alle twijfel hebben kunnen wegnemen. Dit is nodig om het recht van de Unie aan te passen aan de ontwikkeling van de wetenschappelijke en technische kennis en om de wetgeving van de Unie in overeenstemming te brengen met de toepasselijke internationale normen zoals die zijn opgenomen in de OESO-programma’s voor zaaizaad. (6) Om te zorgen voor een consistente en systematische toepassing overeenkomstig de actueelste wetenschappelijke en technische gegevens, moeten de Richtlijnen 66/401/EEG, 66/402/EEG, 2002/54/EG, 2002/55/EG en 2002/57/EG uitsluitend verwijzen naar BMT’s die zijn erkend door de Internationale Unie tot bescherming van kweekproducten (UPOV), de OESO en de International Seed Testing Association (ISTA), aangezien die organisaties in dit verband de desbetreffende officieel erkende internationale BMT-normen vaststellen. (7) De desbetreffende bijlagen bij de Richtlijnen 66/401/EEG, 66/402/EEG, 2002/54/EG, 2002/55/EG en 2002/57/EG moeten daarom dienovereenkomstig worden gewijzigd om ervoor te zorgen dat het duidelijk is dat BMT’s ook mogen worden gebruikt wanneer er nog twijfel bestaat over de rasechtheid van het zaad. (8) De in deze richtlijn vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE RICHTLIJN VASTGESTELD: Artikel 1 Wijzigingen van de Richtlijnen 66/401/EEG, 66/402/EEG, 2002/54/EG, 2002/55/EG en 2002/57/EG De Richtlijnen 66/401/EEG, 66/402/EEG, 2002/54/EG, 2002/55/EG en 2002/57/EG worden als volgt gewijzigd: 1) bijlage I bij Richtlijn 66/401/EEG wordt gewijzigd overeenkomstig deel A van de bijlage bij deze richtlijn; 2) bijlage I bij Richtlijn 66/402/EEG wordt gewijzigd overeenkomstig deel B van de bijlage bij deze richtlijn; 3) bijlage I bij Richtlijn 2002/54/EG wordt gewijzigd overeenkomstig deel C van de bijlage bij deze richtlijn; 4) bijlage I bij Richtlijn 2002/55/EG wordt gewijzigd overeenkomstig deel D van de bijlage bij deze richtlijn; 5) bijlage I bij Richtlijn 2002/57/EG wordt gewijzigd overeenkomstig deel E van de bijlage bij deze richtlijn. Artikel 2 Omzetting 1.   De lidstaten dienen uiterlijk op 31 augustus 2022 de nodige wettelijke en bestuursrechtelijke bepalingen vast te stellen en bekend te maken om aan deze richtlijn te voldoen. Zij delen de Commissie de tekst van die bepalingen onmiddellijk mee. Zij passen die bepalingen toe vanaf 1 september 2022. Wanneer de lidstaten die bepalingen aannemen, wordt in die bepalingen zelf of bij de officiële bekendmaking ervan naar deze richtlijn verwezen. De regels voor die verwijzing worden vastgesteld door de lidstaten. 2.   De lidstaten delen de Commissie de tekst van de belangrijkste bepalingen van intern recht mee die zij op het onder deze richtlijn vallende gebied vaststellen. Artikel 3 Inwerkingtreding Deze richtlijn treedt in werking op de twintigste dag na die van de bekendmaking ervan in het Publicatieblad van de Europese Unie . Artikel 4 Adressaten Deze richtlijn is gericht tot de lidstaten. Gedaan te Brussel, 16 juni 2021. Voor de Commissie De voorzitter Ursula VON DER LEYEN ( 1 ) PB 125 van 11.7.1966, blz. 2298 . ( 2 ) PB 125 van 11.7.1966, blz. 2309 . ( 3 ) PB L 193 van 20.7.2002, blz. 12 . ( 4 ) PB L 193 van 20.7.2002, blz. 33 . ( 5 ) PB L 193 van 20.7.2002, blz. 74 . ( 6 ) OECD Seed Schemes; Rules and Regulations 2021, Common Rules and Regulation 7.4.5, blz. 3, https://www.oecd.org/agriculture/seeds/documents/oecd-seed-schemes-rules-and-regulations.pdf, en OECD Seed Schemes; Guidelines for control plot tests and field inspection of seed crops, juli 2019, deel III, blz. 31, https://www.oecd.org/agriculture/seeds/documents/guidelines-control-plot-and-field-inspection.pdf BĲLAGE Wijzigingen van de Richtlijnen 66/401/EEG, 66/402/EEG, 2002/54/EG, 2002/55/EG en 2002/57/EG, zoals bedoeld in artikel 1 DEEL A Wijziging van bijlage I bij Richtlijn 66/401/EEG In bijlage I bij Richtlijn 66/401/EEG wordt het volgende punt 7 toegevoegd: “7. Wanneer na de toepassing van de punten 4 en 6 twijfel blijft bestaan over de rasechtheid van het zaad, kan de certificeringsdienst voor het onderzoek naar die rasechtheid een internationaal erkende en reproduceerbare biochemische of moleculaire techniek gebruiken, overeenkomstig de toepasselijke internationale normen.”. DEEL B Wijziging van bijlage I bij Richtlijn 66/402/EEG In bijlage I bij Richtlijn 66/402/EEG wordt het volgende punt 8 toegevoegd: “8. Wanneer na de toepassing van de punten 3 en 7 twijfel blijft bestaan over de rasechtheid van het zaad, kan de certificeringsinstantie voor het onderzoek naar die rasechtheid een internationaal erkende en reproduceerbare biochemische of moleculaire techniek gebruiken, overeenkomstig de toepasselijke internationale normen.”. DEEL C Wijziging van bijlage I bij Richtlijn 2002/54/EG In deel A. Gewas van bijlage I bij Richtlijn 2002/54/EG wordt tussen de punten 5 en 6 het volgende punt 5 bis toegevoegd: “5 bis. Wanneer na de toepassing van de punten 2 tot en met 5 twijfel blijft bestaan over de rasechtheid van het zaad, kan de certificeringsdienst voor het onderzoek naar die rasechtheid een internationaal erkende en reproduceerbare biochemische of moleculaire techniek gebruiken, overeenkomstig de toepasselijke internationale normen.”. DEEL D Wijzigingen van bijlage I bij Richtlijn 2002/55/EG In bijlage I bij Richtlijn 2002/55/EG wordt tussen de punten 3 en 4 het volgende punt 3 bis toegevoegd: “3 bis. Wanneer na de toepassing van de punten 1, 2 en 3 twijfel blijft bestaan over de rasechtheid van het zaad, kan de certificeringsdienst voor het onderzoek naar die rasechtheid een internationaal erkende en reproduceerbare biochemische of moleculaire techniek gebruiken, overeenkomstig de toepasselijke internationale normen.”. DEEL E Wijziging van bijlage I bij Richtlijn 2002/57/EG In bijlage I bij Richtlijn 2002/57/EG wordt tussen de punten 3 en 4 het volgende punt 3 bis toegevoegd: “3 bis. Wanneer na de toepassing van de punten 1 en 3 twijfel blijft bestaan over de rasechtheid van het zaad, kan de certificeringsdienst voor het onderzoek naar die rasechtheid een internationaal erkende en reproduceerbare biochemische of moleculaire techniek gebruiken, overeenkomstig de toepasselijke internationale normen.”.",
  "source": "EUR LEX"
}