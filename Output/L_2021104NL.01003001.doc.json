{
  "url": "http://www.w3.org/1999/xhtml\"><!--",
  "content": "L_2021104NL.01003001.xml 25.3.2021 NL Publicatieblad van de Europese Unie L 104/30 GEDELEGEERDE VERORDENING (EU) 2021/517 VAN DE COMMISSIE van 11 februari 2021 tot wijziging van Gedelegeerde Verordening (EU) 2017/2361 wat betreft de regelingen voor de betaling van bijdragen in de administratieve uitgaven van de Gemeenschappelijke Afwikkelingsraad DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 806/2014 van het Europees Parlement en de Raad van 15 juli 2014 tot vaststelling van eenvormige regels en een eenvormige procedure voor de afwikkeling van kredietinstellingen en bepaalde beleggingsondernemingen in het kader van een gemeenschappelijk afwikkelingsmechanisme en een gemeenschappelijk afwikkelingsfonds en tot wijziging van Verordening (EU) nr. 1093/2010 ( 1 ) , en met name artikel 65, lid 5, Overwegende hetgeen volgt: (1) Bij de berekening van de individuele jaarlijkse bijdragen zoals bedoeld in Gedelegeerde Verordening (EU) 2017/2361 van de Commissie ( 2 ) , gaat de Gemeenschappelijke Afwikkelingsraad (“de Afwikkelingsraad”) met name af op de gegevens over totale activa en totale risicoblootstellingen die de Europese Centrale Bank (“ECB”) verzamelt bij de entiteiten die onder het gemeenschappelijk afwikkelingsmechanisme vallen, om de verschuldigde vergoedingen voor toezicht te berekenen zoals bedoeld in Verordening (EU) nr. 1163/2014 van de Europese Centrale Bank ( 3 ) . Daartoe, en overeenkomstig artikel 6 van Gedelegeerde Verordening (EU) 2017/2361, zendt de ECB de Afwikkelingsraad jaarlijks voor elke schuldenaar van de bijdrage de gegevens toe die zij in dat jaar over die schuldenaar heeft verzameld. Die gegevens moeten binnen vijf werkdagen worden toegezonden nadat de ECB een vergoedingskennisgeving heeft uitgereikt, en in ieder geval niet later dan 31 december van het jaar waarvoor de kennisgeving is uitgereikt. (2) Verordening (EU) nr. 1163/2014 is bij Verordening (EU) 2019/2155 van de Europese Centrale Bank ( 4 ) gewijzigd, onder meer om het systeem te veranderen waarmee de ECB de gegevens verzamelt om de vergoedingen voor toezicht te bepalen. Vóór die wijziging voorzag Verordening (EU) nr. 1163/2014 in de vooruitbetaling van de jaarlijkse vergoedingen voor toezicht aan de ECB. Na de wijziging voorziet Verordening (EU) nr. 1163/2014 pas na het einde van de desbetreffende vergoedingsperiode in de aanrekening van de vergoedingen voor toezicht, zodra de werkelijke jaarlijkse uitgaven zijn vastgesteld, en moet de ECB jaarlijks ten aanzien van iedere schuldenaar van de vergoeding een vergoedingskennisgeving uitreiken binnen zes maanden na de aanvang van de volgende vergoedingsperiode. (3) Omdat de ECB de vergoedingen voor toezicht nu pas na de aanvang van het begrotingsjaar van de Afwikkelingsraad int, kan zij de Afwikkelingsraad de recentste gegevens dus pas daarna toezenden. Bijgevolg kan de Afwikkelingsraad, met de in Gedelegeerde Verordening (EU) 2017/2361 vastgelegde termijnen voor de doorgifte van gegevens van de ECB aan de Afwikkelingsraad, niet langer de voor een gegeven begrotingsjaar verschuldigde individuele jaarlijkse bijdragen vooraf berekenen en innen. Om de samenhang tussen het systeem van de Afwikkelingsraad voor het vooraf aanrekenen van bijdragen en de nieuwe regeling van de ECB te behouden, en om ervoor te zorgen dat de Afwikkelingsraad de jaarlijkse bijdragen vooraf kan blijven berekenen en innen, moeten de termijnen voor de gegevensoverdracht en de uitreiking van bijdragekennisgevingen op grond van Gedelegeerde Verordening (EU) 2017/2361 worden gewijzigd. Aangezien de ECB uiterlijk eind juni van elk jaar de vergoedingen voor toezicht moet factureren, moet de Afwikkelingsraad het recht krijgen om voorschottermijnen op bijdragen te innen en zo de uitgaven te dekken voor het deel van zijn begrotingsjaar voorafgaand aan die datum. Om de administratieve lasten voor de betrokken entiteiten en groepen en de Afwikkelingsraad tot een minimum te beperken, mogen de termijnen alleen bij de entiteiten en groepen worden geïnd die onder de rechtstreekse verantwoordelijkheid van de Afwikkelingsraad vallen. (4) Uit de ervaring met de toepassing van Gedelegeerde Verordening (EU) 2017/2361 blijkt hoe belangrijk het is dat wijzigingen in de samenstelling van de groep entiteiten die onder artikel 2 van Verordening (EU) nr. 806/2014 vallen en die bijgevolg moeten bijdragen aan de administratieve uitgaven van de Afwikkelingsraad, tijdig in de jaarlijkse berekening van de administratieve bijdragen worden weerspiegeld. Daarom moet de Afwikkelingsraad gebruikmaken van de recentste informatie over de samenstelling van die groep entiteiten. De ECB, de nationale afwikkelingsautoriteiten en de nationale bevoegde autoriteiten moeten daarom de Afwikkelingsraad bijstand verlenen bij het verzamelen van alle relevante informatie om te beoordelen of een entiteit verplicht is bij te dragen aan de administratieve uitgaven van de Afwikkelingsraad. Voorts moet worden verduidelijkt hoe de Afwikkelingsraad moet omgaan met gevallen waarin de groep entiteiten die verplicht zijn bij te dragen aan de administratieve uitgaven van de Afwikkelingsraad, wordt uitgebreid op een moment van het jaar waarin de ECB de overeenkomstige gegevens niet langer vaststelt. (5) Om operationele redenen moet de Afwikkelingsraad over een duidelijke afsluitdatum beschikken om de samenstelling van de groep entiteiten te bepalen die in de berekening van de jaarlijkse bijdragen voor een gegeven jaar worden opgenomen. De Afwikkelingsraad moet die berekening het jaar daarop herzien om rekening te houden met eventuele wijzigingen die zich na die afsluitdatum hebben voorgedaan. (6) De ECB is overgeschakeld van een systeem waarin de vergoedingen vooraf werden uitgereikt naar een systeem waarin dat achteraf gebeurt; dat heeft geleid tot een onderbreking in de doorgifte van gegevens van de ECB aan de Afwikkelingsraad in de periode van december 2019 tot juni 2021. Om ervoor te zorgen dat de Afwikkelingsraad de nodige middelen kan innen om zijn administratieve uitgaven voor 2021 te dekken op basis van de gegevens waarover hij aan het begin van dat jaar beschikt, zijn voor het begrotingsjaar 2021 overgangsregelingen nodig. Om rekening te houden met de situatie van de bijdragende entiteiten kort voor het begrotingsjaar 2021, moet de Afwikkelingsraad die bijdragen echter in 2022 herberekenen op basis van recentere gegevens waarover hij inmiddels beschikt. Het verschil tussen het bedrag van de voor het begrotingsjaar 2021 verschuldigde individuele jaarlijkse bijdrage zoals herberekend in 2022, en het bedrag van die bijdrage zoals berekend in 2021, moet respectievelijk worden toegevoegd aan of afgetrokken van het bedrag van de voor het begrotingsjaar 2022 verschuldigde individuele jaarlijkse bijdrage. (7) Deze verordening moet op de dag na die van de bekendmaking ervan in werking treden, aangezien de Afwikkelingsraad de overgangsregelingen moet toepassen om de bijdragen voor zijn administratieve uitgaven voor het begrotingsjaar 2021 zo snel mogelijk na het begin van het jaar te innen. Die spoedige inwerkingtreding heeft geen gevolgen voor de entiteiten die de bijdragen moeten betalen, aangezien de algemene regel dat de Afwikkelingsraad kan gebruikmaken van de laatste beschikbare gegevens om de bijdragen te berekenen indien de ECB de Afwikkelingsraad de recentste gegevens niet op tijd heeft toegezonden, reeds is vastgelegd in artikel 6, lid 7, van Gedelegeerde Verordening (EU) 2017/2361. De betrokken entiteiten hoeven zich dus niet voor te bereiden. (8) Gedelegeerde Verordening (EU) 2017/2361 moet daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Gedelegeerde Verordening (EU) 2017/2361 wordt als volgt gewijzigd: 1) Het volgende artikel 4 bis wordt ingevoegd: “Artikel 4 bis Voorschottermijnen voor de individuele jaarlijkse bijdragen 1.   Ieder begrotingsjaar kan de Afwikkelingsraad voorafgaand aan de ontvangst van de gegevens overeenkomstig artikel 6, lid 1, voorschottermijnen op de individuele jaarlijkse bijdragen voor dat begrotingsjaar innen voor een bedrag van maximaal 75 % van het in artikel 3, lid 1, bedoelde bedrag aan jaarlijkse bijdragen van de entiteiten en groepen als bedoeld in artikel 4, lid 1, onder a). De voorschottermijn van iedere entiteit of groep wordt berekend in verhouding tot de individuele jaarlijkse bijdragen die in het onmiddellijk daaraan voorafgaande begrotingsjaar voor die entiteit of groep werden berekend. 2.   De Afwikkelingsraad brengt de betaling van de voorschottermijn in mindering op de individuele jaarlijkse bijdrage van de entiteit of groep voor dat begrotingsjaar.”. 2) Artikel 6 wordt als volgt gewijzigd: a) lid 1 wordt vervangen door: “1.   Elk jaar, binnen vijf werkdagen nadat de ECB een vergoedingskennisgeving heeft uitgereikt overeenkomstig artikel 12, lid 1, van Verordening (EU) nr. 1163/2014, en in ieder geval niet later dan 7 juli van het jaar waarin de kennisgeving is uitgereikt, verstrekt de ECB de Afwikkelingsraad voor elke schuldenaar van de bijdrage de gegevens die zij dat jaar over die schuldenaar heeft gebruikt voor het bepalen van de vergoeding voor toezicht overeenkomstig Verordening (EU) nr. 1163/2014.”; b) het volgende lid 2 bis wordt ingevoegd: “2 bis   Indien een schuldenaar van de bijdrage voor een gegeven begrotingsjaar is bepaald en geen onder toezicht staande entiteit of groep is als bedoeld in artikel 10, lid 3, onder b quater), van Verordening (EU) nr. 1163/2014, worden de individuele jaarlijkse bijdragen die de schuldenaar voor dat begrotingsjaar en het komende begrotingsjaar is verschuldigd, berekend door de vergoedingsfactoren op nul te zetten. In het derde begrotingsjaar waarvoor die schuldenaar een individuele jaarlijkse bijdrage is verschuldigd, wordt de voor de twee voorgaande begrotingsjaren verschuldigde administratieve individuele jaarlijkse bijdrage herberekend op basis van de voor dat boekjaar gebruikte vergoedingsfactoren; het saldo wordt dienovereenkomstig verrekend.”; c) lid 4 wordt vervangen door: “4.   Wanneer de Afwikkelingsraad voor de toepassing van deze verordening moet vaststellen of een entiteit deel uitmaakt van de groep die een schuldenaar van de bijdrage heeft aangewezen, of moet nagaan of een entiteit verplicht is in de administratieve uitgaven van de Afwikkelingsraad bij te dragen, verlenen de ECB, de nationale afwikkelingsautoriteiten en de nationale bevoegde autoriteiten de Afwikkelingsraad bijstand bij het verzamelen van alle relevante informatie.”; d) lid 6 wordt vervangen door: “6.   Voor de berekening van de voor een gegeven begrotingsjaar verschuldigde individuele jaarlijkse bijdragen gebruikt de Afwikkelingsraad de gegevens die de ECB in dat jaar heeft gebruikt om de vergoeding voor toezicht voor het voorgaande jaar te bepalen overeenkomstig Verordening (EU) nr. 1163/2014, en aan de Afwikkelingsraad heeft verstrekt overeenkomstig dit artikel.”. 3) Artikel 7 wordt als volgt gewijzigd: a) het volgende lid 4 bis wordt ingevoegd: “4 bis   Voor de berekening van voor een gegeven begrotingsjaar verschuldigde individuele jaarlijkse bijdragen houdt de Afwikkelingsraad in het volgende begrotingsjaar rekening met alle eventuele wijzigingen zoals bedoeld in de leden 1 tot en met 3, die zich vanaf 1 januari van dat jaar voordoen.”; b) lid 6 wordt vervangen door: “6.   Behoudens artikel 6, lid 2 bis, worden de individuele jaarlijkse bijdragen van entiteiten of groepen ten aanzien waarvan zich geen wijzigingen als bedoeld in de leden 1 tot en met 3 van dit artikel hebben voorgedaan, niet aangepast.”. 4) Artikel 8, leden 3 tot en met 8, worden vervangen door: “3.   De bijdragekennisgeving vermeldt het bedrag van de individuele jaarlijkse bijdrage of de voorschottermijn als bedoeld in artikel 4 bis, en de wijze waarop dit bedrag moet worden betaald. De bijdragekennisgeving wordt naar behoren gemotiveerd ten aanzien van de feitelijke en juridische aspecten van het besluit inzake de individuele bijdrage of de voorschottermijn. 4.   Eventuele andere mededelingen betreffende de individuele jaarlijkse bijdrage, met inbegrip van een eventueel overeenkomstig artikel 10, lid 8, genomen vereffeningsbesluit en, indien van toepassing, mededelingen betreffende de voorschottermijn, worden eveneens gericht aan de schuldenaar van de bijdrage. 5.   De individuele jaarlijkse bijdrage of de voorschottermijn worden betaald in euro. 6.   De schuldenaar van de bijdrage betaalt het bedrag van de individuele jaarlijkse bijdrage of de voorschottermijn binnen 35 kalenderdagen na uitreiking van de bijdragekennisgeving. De betaling dient te geschieden conform de in de bijdragekennisgeving vermelde betalingsvoorwaarden voor individuele jaarlijkse bijdragen of voorschottermijnen. Als betaaldatum geldt de datum waarop de betaling op de rekening van de Afwikkelingsraad is bijgeschreven. 7.   De individuele jaarlijkse bijdrage en, indien van toepassing, de voorschottermijn die verschuldigd zijn door de entiteiten bedoeld in artikel 2 van Verordening (EU) nr. 806/2014 die deel uitmaken van dezelfde groep, worden geïnd bij de entiteit welke door die groep als schuldenaar van de bijdrage is aangewezen. 8.   Onverminderd andere de Afwikkelingsraad ter beschikking staande verhaalsmogelijkheden is ingeval van gedeeltelijke betaling, niet-betaling of niet-naleving van de in de bijdragekennisgeving vermelde betalingsvoorwaarden, rente verschuldigd op dagelijkse basis op het uitstaande bedrag van de individuele jaarlijkse bijdrage en, indien van toepassing, van de voorschottermijn tegen het rentetarief voor basisherfinancieringstransacties van de ECB plus 8 procentpunten met ingang van de datum waarop de betaling verschuldigd was.”. 5) Artikel 9 wordt als volgt gewijzigd: a) lid 1 wordt vervangen door: “1.   De betaling van de verschuldigde individuele jaarlijkse bijdrage, de verschuldigde voorschottermijn en eventuele achterstalligheidsrente op grond van artikel 8, lid 8, is afdwingbaar.”. 6) Het volgende artikel 14 bis wordt ingevoegd: “Artikel 14 bis Overgangsregelingen voor het begrotingsjaar 2021 In 2021 berekent de Afwikkelingsraad de voor het begrotingsjaar 2021 verschuldigde individuele jaarlijkse bijdragen op basis van de gegevens die de ECB in 2019 aan de Afwikkelingsraad heeft verstrekt en eventuele latere actualiseringen daarvan in overeenstemming met artikel 6. In 2022 herberekent de Afwikkelingsraad de voor het begrotingsjaar 2021 verschuldigde individuele jaarlijkse bijdragen op basis van de gegevens die de ECB in 2021 aan de Afwikkelingsraad heeft verstrekt in overeenstemming met artikel 6. Verschillen tussen het oorspronkelijk voor het begrotingsjaar 2021 berekende bedrag en het herberekende bedrag worden verrekend bij de berekening van de voor het begrotingsjaar 2022 verschuldigde individuele jaarlijkse bijdragen.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 februari 2021. Voor de Commissie De voorzitter Ursula VON DER LEYEN ( 1 ) PB L 225 van 30.7.2014, blz. 1 . ( 2 ) Gedelegeerde Verordening (EU) 2017/2361 van de Commissie van 14 september 2017 betreffende het definitieve systeem van bijdragen in de administratieve uitgaven van de Gemeenschappelijke Afwikkelingsraad ( PB L 337 van 19.12.2017, blz. 6 ). ( 3 ) Verordening (EU) nr. 1163/2014 van de Europese Centrale Bank van 22 oktober 2014 betreffende een vergoeding voor toezicht (ECB/2014/41) ( PB L 311 van 31.10.2014, blz. 23 ). ( 4 ) Verordening (EU) 2019/2155 van de Europese Centrale Bank van 5 december 2019 tot wijziging van Verordening (EU) nr. 1163/2014 betreffende een vergoeding voor toezicht (ECB/2019/37) ( PB L 327 van 17.12.2019, blz. 70 ).",
  "source": "EUR LEX"
}