{
  "url": "http://www.w3.org/1999/xhtml\">",
  "content": "L_2012050NL.01000101.xml 23.2.2012 NL Publicatieblad van de Europese Unie L 50/1 UITVOERINGSVERORDENING (EU) Nr. 155/2012 VAN DE COMMISSIE van 21 februari 2012 tot wijziging van bijlage I bij Verordening (EEG) nr. 2658/87 van de Raad met betrekking tot de tarief- en statistieknomenclatuur en het gemeenschappelijk douanetarief DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Bij Uitvoeringsverordening (EU) nr. 620/2011 van de Commissie ( 2 ) zijn twee nieuwe onderverdelingen, 8528 71 15  en 8528 71 91  opgenomen in bijlage I bij Verordening (EEG) nr. 2658/87. Beide betreffen toestellen gestuurd door een microprocessor, uitgerust met een ingebouwde modem voor toegang tot het internet, een functie voor interactieve informatie-uitwisseling en de mogelijkheid tot ontvangst van televisiesignalen, zogenaamde „settopboxen met communicatiefunctie”. Volgens de tekst van de onderverdelingen bevatten de toestellen ook toestellen met een opname- of afspeelfunctie, mits zij het essentiële karakter van een settopbox met communicatiefunctie behouden. (2) Ter wille van de rechtszekerheid moet het toepassingsgebied van deze nieuwe onderverdelingen met betrekking tot de termen „modem” en „interactieve informatie-uitwisseling” worden verduidelijkt. Daarom moet in hoofdstuk 85 van de gecombineerde nomenclatuur een nieuwe aanvullende aantekening (GN) worden ingevoegd om een uniforme interpretatie van die onderverdelingen op het gehele grondgebied van de Unie te verzekeren. (3) Verordening (EEG) nr. 2658/87 moet derhalve dienovereenkomstig worden gewijzigd. (4) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 In hoofdstuk 85 van de gecombineerde nomenclatuur, als opgenomen in bijlage I bij Verordening (EEG) nr. 2658/87 als gewijzigd bij Uitvoeringsverordening (EU) nr. 1006/2011 van de Commissie ( 3 ) , wordt de volgende aanvullende aantekening 3 (GN) ingevoegd: „3. Voor de toepassing van de onderverdelingen 8528 71 15  en 8528 71 91  heeft de term „modem” betrekking op toestellen of apparatuur die de inkomende en uitgaande signalen moduleren en demoduleren, zoals V.90-modems of kabelmodems, en andere toestellen die gebruikmaken van dergelijke technologieën om toegang te krijgen tot het internet, zoals WLAN, ISDN en ethernet. De omvang van de internettoegang kan door de dienstenaanbieder worden beperkt. Toestellen van deze onderverdelingen moeten tweerichtingscommunicatie of een tweerichtingsinformatiestroom mogelijk maken met het oog op het aanbieden van een interactieve informatie-uitwisseling. ”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 februari 2012. Voor de Commissie, namens de voorzitter, Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 166 van 25.6.2011, blz. 16 . ( 3 ) PB L 282 van 28.10.2011, blz. 1 .",
  "source": "EUR LEX"
}