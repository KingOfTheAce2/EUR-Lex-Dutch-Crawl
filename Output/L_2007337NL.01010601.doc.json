{
  "url": "http://www.w3.org/1999/xhtml\">",
  "content": "L_2007337NL.01010601.xml 21.12.2007 NL Publicatieblad van de Europese Unie L 337/106 BESLUIT VAN DE RAAD van 22 oktober 2007 betreffende de sluiting van het Protocol tot wijziging van de Samenwerkingsovereenkomst tussen de Europese Economische Gemeenschap en het Koninkrijk Thailand inzake de productie en de commercialisatie van, en het handelsverkeer in maniok (2007/859/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 133, lid 3, juncto artikel 300, lid 2, eerste alinea, eerste volzin, Gezien het voorstel van de Commissie, Overwegende hetgeen volgt: (1) Op 10 april 2006 heeft de Raad de Commissie gemachtigd onderhandelingen te openen om ervoor te zorgen dat de Samenwerkingsovereenkomst tussen de Europese Economische Gemeenschap en het Koninkrijk Thailand inzake de productie en de commercialisatie van, en het handelsverkeer in maniok ( 1 ) , hierna de „samenwerkingsovereenkomst” genoemd, en Verordening (EEG) nr. 2454/93 van de Commissie van 2 juli 1993 houdende vaststelling van enkele bepalingen ter uitvoering van Verordening (EEG) nr. 2913/92 van de Raad tot vaststelling van het communautair douanewetboek ( 2 ) op één lijn worden gebracht. (2) Deze onderhandelingen waren erop gericht artikel 5 van de samenwerkingsovereenkomst af te stemmen op de artikelen 308 bis tot en met 308 quater van Verordening (EEG) nr. 2454/93 (beheer van tariefcontingenten in chronologische volgorde van de data van aanvaarding van de douaneaangiften) en op de artikelen 55 tot en met 65 van die Verordening (certificaten van oorsprong voor bepaalde landbouwproducten waarvoor bijzondere invoerregelingen gelden). (3) De Commissie heeft de onderhandelingen overeenkomstig het onderhandelingsmandaat van de Raad gevoerd. (4) De Commissie heeft overeenstemming bereikt met het Koninkrijk Thailand in de vorm van een proces-verbaal van overeenkomst, waarin een belang van voornaamste leverancier voor de producten van de GN-codes 0714 10 10, 0714 10 91 en 0714 10 99 is opgenomen. (5) Deze overeenkomst in de vorm van een proces-verbaal van overeenkomst dient te worden goedgekeurd door middel van een protocol, BESLUIT: Artikel 1 1.   Het Protocol tot wijziging van de Samenwerkingsovereenkomst tussen de Europese Economische Gemeenschap en het Koninkrijk Thailand inzake de productie en de commercialisatie van, en het handelsverkeer in maniok („het protocol”), wordt namens de Gemeenschap goedgekeurd. 2.   De tekst van het protocol is aan dit besluit gehecht. Artikel 2 De voorzitter van de Raad wordt gemachtigd de persoon aan te wijzen die bevoegd is het protocol te ondertekenen teneinde daardoor de Gemeenschap te binden. Artikel 3 Voor zover nodig om dit protocol op 1 januari 2008 volledig te kunnen toepassen, stelt de Commissie bepalingen ter uitvoering ervan vast overeenkomstig de in artikel 4, lid 2, van de onderhavige beschikking bedoelde procedure. Artikel 4 1.   De Commissie wordt bijgestaan door het bij artikel 25 van Verordening (EG) nr. 1784/2003 van de Raad van 29 september 2003 houdende een gemeenschappelijke ordening der markten in de sector granen ( 3 ) ingestelde Comité van beheer voor granen. 2.   Wanneer naar dit lid wordt verwezen, zijn de artikelen 4 en 7 van Besluit 1999/468/EG van de Raad van 28 juni 1999 tot vaststelling van de voorwaarden voor de uitoefening van de aan de Commissie verleende uitvoeringsbevoegdheden ( 4 ) van toepassing. De in artikel 4, lid 3, van Besluit 1999/468/EG bedoelde termijn wordt vastgesteld op één maand. Artikel 5 Dit besluit wordt bekendgemaakt in het Publicatieblad van de Europese Unie . Gedaan te Luxemburg, 22 oktober 2007. Voor de Raad De voorzitter J. SILVA ( 1 ) PB L 219 van 28.7.1982, blz. 53 . ( 2 ) PB L 253 van 11.10.1993, blz. 1 . Verordening laatstelijk gewijzigd bij Verordening (EG) nr. 214/2007 ( PB L 62 van 1.3.2007, blz. 6 ). ( 3 ) PB L 270 van 21.10.2003, blz. 78 . Verordening laatstelijk gewijzigd bij Verordening (EG) nr. 735/2007 ( PB L 169 van 29.6.2007, blz. 6 ). ( 4 ) PB L 184 van 17.7.1999, blz. 23 . Besluit gewijzigd bij Besluit 2006/512/EG ( PB L 200 van 22.7.2006, blz. 11 ).",
  "source": "EUR LEX"
}