{
  "url": "http://www.w3.org/1999/xhtml\">",
  "content": "L_2009285NL.01004201.xml 31.10.2009 NL Publicatieblad van de Europese Unie L 285/42 BESCHIKKING VAN DE COMMISSIE van 29 oktober 2009 tot wijziging van Beschikking 2002/994/EG betreffende beschermende maatregelen ten aanzien van uit China ingevoerde producten van dierlijke oorsprong (Kennisgeving geschied onder nummer C(2009) 8243) (Voor de EER relevante tekst) (2009/799/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 97/78/EG van de Raad van 18 december 1997 tot vaststelling van de beginselen voor de organisatie van de veterinaire controles voor producten die uit derde landen in de Gemeenschap worden binnengebracht ( 1 ) , en met name op artikel 22, lid 6, Overwegende hetgeen volgt: (1) Beschikking 2002/994/EG van de Commissie van 20 december 2002 betreffende beschermende maatregelen ten aanzien van uit China ingevoerde producten van dierlĳke oorsprong ( 2 ) is van toepassing op alle voor menselijke consumptie of voor diervoeding bestemde producten van dierlijke oorsprong die uit China worden ingevoerd. (2) Krachtens artikel 3 van die beschikking staan de lidstaten de invoer toe van in deel II van de bijlage bij die beschikking genoemde producten, voor zover deze vergezeld gaan van een verklaring van de bevoegde Chinese autoriteit waaruit blijkt dat elke zending vóór de verzending chemisch is getest om te waarborgen dat de betrokken producten geen gevaar opleveren voor de volksgezondheid. Die tests moeten met name gericht zijn op het opsporen van chlooramfenicol en nitrofuran en de metabolieten daarvan. (3) Beschikking 2008/772/EG van de Commissie van 1 oktober 2008 tot wijziging van Beschikking 2004/432/EG tot goedkeuring van door derde landen ingediende residubewakingsplannen overeenkomstig Richtlijn 96/23/EG van de Raad ( 3 ) heeft Beschikking 2004/432/EG van de Commissie ( 4 ) gewijzigd om rekening te houden met de door de bevoegde Chinese autoriteiten ingediende residubewakingsplannen voor eieren, bestemd voor uitvoer naar de Gemeenschap. (4) Eieren en eiproducten moeten daarom worden opgenomen in de lijst van producten in deel II van de bijlage bij Beschikking 2002/994/EG en die beschikking moet dienovereenkomstig worden gewijzigd. (5) Het toestaan van de invoer van eieren en eiproducten uit China in de Gemeenschap laat andere om volks- of diergezondheidsredenen vastgestelde sanitaire maatregelen onverlet. (6) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 In deel II van de bijlage bij Beschikking 2002/994/EG wordt het volgende streepje toegevoegd: „— eieren en eiproducten”. Artikel 2 Deze beschikking is gericht tot de lidstaten. Gedaan te Brussel, 29 oktober 2009. Voor de Commissie Androulla VASSILIOU Lid van de Commissie ( 1 ) PB L 24 van 30.1.1998, blz. 9 . ( 2 ) PB L 348 van 21.12.2002, blz. 154 . ( 3 ) PB L 263 van 2.10.2008, blz. 20 . ( 4 ) PB L 154 van 30.4.2004, blz. 43 .",
  "source": "EUR LEX"
}