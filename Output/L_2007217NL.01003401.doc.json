{
  "url": "http://www.w3.org/1999/xhtml\">",
  "content": "L_2007217NL.01003401.xml 22.8.2007 NL Publicatieblad van de Europese Unie L 217/34 BESCHIKKING VAN DE COMMISSIE van 20 augustus 2007 betreffende een financiële bijdrage van de Gemeenschap in de kosten van urgente maatregelen ter bestrijding van aviaire influenza in het Verenigd Koninkrijk in 2007 (Kennisgeving geschied onder nummer C(2007) 3892) (Slechts de tekst in de Engelse taal is authentiek) (2007/569/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 3, lid 3, en artikel 3 bis, lid 1, Overwegende hetgeen volgt: (1) Beschikking 90/424/EEG stelt de procedures vast voor de financiële bijdrage van de Gemeenschap in de kosten van gerichte veterinaire maatregelen, waaronder urgente maatregelen. Artikel 3 bis van Beschikking 90/424/EEG voorziet in een financiële bijdrage van de Gemeenschap aan de lidstaten om bepaalde kosten ter uitroeiing van aviaire influenza te dekken. (2) In het Verenigd Koninkrijk hebben zich in 2007 uitbraken van aviaire influenza voorgedaan. Het uitbreken van die ziekte vormt een ernstig risico voor de veestapel in de Gemeenschap. Krachtens artikel 3 bis, lid 2, van Beschikking 90/424/EEG heeft het Verenigd Koninkrijk maatregelen genomen om die uitbraken te bestrijden. (3) De financiële bijdrage van de Gemeenschap wordt betaald op voorwaarde dat de geplande maatregelen daadwerkelijk zijn uitgevoerd en de bevoegde autoriteiten de Commissie binnen bepaalde termijnen alle nodige informatie hebben verstrekt. (4) Overeenkomstig artikel 3 bis, lid 3, van Beschikking 90/424/EEG bedraagt de financiële bijdrage van de Gemeenschap 50 % van de door de lidstaat gemaakte subsidiabele kosten. (5) Het Verenigd Koninkrijk heeft volledig voldaan aan de technische en administratieve verplichtingen van artikel 3, lid 3, en artikel 3 bis, lid 2, van Beschikking 90/424/EEG. Het Verenigd Koninkrijk heeft de Commissie informatie over de gemaakte kosten toegezonden en heeft daarna verder alle nodige informatie verstrekt over de vergoedingskosten en de operationele uitgaven. (6) Verordening (EG) nr. 349/2005 van de Commissie van 28 februari 2005 tot vaststelling van voorschriften inzake de communautaire financiering van de in Beschikking 90/424/EEG van de Raad bedoelde urgente maatregelen en maatregelen ter bestrijding van bepaalde dierziekten ( 2 ) heeft, na de wijziging van Beschikking 90/424/EEG bij Beschikking 2006/53/EG ( 3 ) , niet langer betrekking op aviaire influenza. Daarom moet in deze beschikking uitdrukkelijk worden bepaald dat het Verenigd Koninkrijk alleen een financiële bijdrage kan ontvangen als aan bepaalde voorschriften van Verordening (EG) nr. 349/2005 wordt voldaan. (7) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Financiële bijdrage van de Gemeenschap 1.   Er mag een financiële bijdrage van de Gemeenschap aan het Verenigd Koninkrijk worden toegekend om de kosten te dekken van de in artikel 3 bis, lid 2, van Beschikking 90/424/EEG vermelde maatregelen die het land heeft genomen om aviaire influenza in 2007 te bestrijden. 2.   Voor de uitvoering van deze beschikking zijn de bepalingen van de artikelen 2 tot en met 5, artikel 7, artikel 8, artikel 9, leden 2 tot en met 4, en artikel 10 van Verordening (EG) nr. 349/2005 van overeenkomstige toepassing. Artikel 2 Adressaat Deze beschikking is gericht tot het Verenigd Koninkrijk van Groot-Brittannië en Noord-Ierland. Gedaan te Brussel, 20 augustus 2007. Voor de Commissie Markos KYPRIANOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Verordening (EG) nr. 1791/2006 ( PB L 363 van 20.12.2006, blz. 1 ). ( 2 ) PB L 55 van 1.3.2005, blz. 12 . ( 3 ) PB L 29 van 2.2.2006, blz. 37 .",
  "source": "EUR LEX"
}