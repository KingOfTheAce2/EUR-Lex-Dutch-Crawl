{
  "url": "http://www.w3.org/1999/xhtml\">",
  "content": "L_202402632NL.000101.fmx.xml Publicatieblad van de Europese Unie NL L-serie 2024/2632 9.10.2024 UITVOERINGSVERORDENING (EU) 2024/2632 VAN DE COMMISSIE van 8 oktober 2024 tot wijziging van Uitvoeringsverordening (EU) 2022/1193 wat betreft maatregelen inzake water dat mogelijk besmet is met Ralstonia solanacearum (Smith 1896) Yabuuchi et al. 1996 emend. Safni et al. 2014, door de professionele marktdeelnemers te nemen maatregelen en het model voor het indienen van onderzoeksresultaten DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( 1 ) , en met name artikel 28, lid 1, punten a) tot en met h), Overwegende hetgeen volgt: (1) Bij Uitvoeringsverordening (EU) 2022/1193 van de Commissie ( 2 ) zijn maatregelen vastgesteld om Ralstonia solanacearum (Smith 1896) Yabuuchi et al. 1996 emend. Safni et al. 2014 (“het gespecificeerde plaagorganisme”) op het grondgebied van de Unie uit te roeien en de verspreiding ervan te voorkomen. (2) De maatregelen voor de detectie en uitroeiing van het gespecificeerde plaagorganisme moeten niet alleen betrekking hebben op water waarvan is bevestigd dat het besmet is, maar ook op water dat mogelijk besmet is met het gespecificeerde plaagorganisme. (3) Dit moet ervoor zorgen dat water dat mogelijk met het gespecificeerde plaagorganisme besmet is, ook onder die bepalingen valt wat betreft de bevestiging van de aanwezigheid van het plaagorganisme, elementen voor de aanmerking van zaken als waarschijnlijk besmet met het plaagorganisme en uitroeiingsmaatregelen, en moet er vervolgens voor zorgen dat het grondgebied van de Unie beter tegen de risico’s van het gespecificeerde plaagorganisme wordt beschermd dan op dit moment het geval is. (4) Bovendien moet voor de bepaling van de mogelijke verspreiding van het gespecificeerde plaagorganisme ook rekening worden gehouden met water dat mogelijk besmet is. (5) Binnen het afgebakende gebied moeten de maatregelen die van toepassing zijn wanneer water als besmet is aangemerkt, ook van toepassing zijn op water dat mogelijk besmet is. (6) Overeenkomstig artikel 6 van Uitvoeringsverordening (EU) 2022/1193 moet de bevoegde autoriteit ervoor zorgen dat de besmette nader omschreven planten overeenkomstig punt 1 van bijlage V worden vernietigd of op andere wijze worden verwijderd, mits vaststaat dat er geen aanwijsbaar risico is dat het gespecificeerde plaagorganisme zich kan verspreiden. (7) Aangezien niet alle respectieve locaties even makkelijk toegankelijk zijn voor de bevoegde autoriteiten, kunnen die maatregelen handiger en doeltreffender worden uitgevoerd door de professionele marktdeelnemers dan door de bevoegde autoriteiten zelf. Daarom moeten de professionele marktdeelnemers die maatregelen onder officieel toezicht van de bevoegde autoriteiten uitvoeren. (8) In bijlage II bij Uitvoeringsverordening (EU) 2022/1193 is een model vastgesteld voor het indienen van onderzoeksresultaten met betrekking tot het gespecificeerde plaagorganisme voor de aardappel- en tomatenoogst van het voorgaande kalenderjaar. Met het oog op het praktische gebruik en de doeltreffendheid moet dat model worden verbeterd, aangezien de ingediende gegevens over de bemonstering van gecertificeerde voor opplant bestemde knollen, andere voor opplant bestemde knollen dan gecertificeerde knollen, andere knollen dan voor opplant bestemde knollen, en van aardappelen voor consumptie en verwerking, geen nuttige informatie bieden voor het onderzoek. (9) De volgorde van bepaalde kolommen van het model moet op basis van de chronologie van de respectieve acties worden gewijzigd. Met name moet de kolom betreffende visuele inspecties van ongeoogst gewas en van opgeslagen knollen voorafgaan aan de kolommen betreffende de resultaten van de laboratoriumtests van de monsters die tijdens die visuele inspecties werden verkregen. (10) Bovendien moet worden toegelicht of de laboratoriumtests worden uitgevoerd op monsters van opgeslagen knollen of op tijdens visuele inspecties van ongeoogst gewas verkregen monsters van knollen. (11) Verder moeten er kolommen worden toegevoegd wat de laboratoriumtests van water betreft, om de nauwkeurigheid van de ingediende resultaten te verbeteren. (12) Het aantal positieve visuele inspecties kan pas worden geregistreerd nadat de uitslagen van de laboratoriumtests zijn verkregen. Daarom, en met het oog op een duidelijkere en consistentere presentatie van de resultaten, moet de desbetreffende kolom onder de secties betreffende laboratoriumtests worden geplaatst. (13) Er worden tijdens visuele inspecties zowel asymptomatische als symptomatische monsters afgenomen. Latente infecties worden in asymptomatische monsters gedetecteerd. Aangezien gegevens over latente infecties belangrijk zijn om te begrijpen hoe de ziekte zich kan verspreiden en om te bepalen welke maatregelen moeten worden getroffen om die verspreiding tegen te gaan, moet in het model onderscheid worden gemaakt tussen de resultaten van asymptomatische en symptomatische monsters. (14) De ervaring leert dat het verstrekken van gegevens over de bemonsteringsperiode voor knollen voor laboratoriumtests geen nuttige informatie voor het onderzoek biedt. (15) Punt 4 van bijlage I bij Uitvoeringsverordening (EU) 2022/1193 bevat voorschriften voor de monstergrootte. De in het model vereiste gegevens over de omvang van de partijen in tonnen of hectaren bieden bijgevolg geen nuttige informatie voor het onderzoek. (16) Daarnaast moet in de eerste zin van bijlage II worden verduidelijkt dat het model bedoeld is voor het indienen van de onderzoeksresultaten voor de aardappeloogst van het kalenderjaar voorafgaand aan het verslagjaar. (17) Uitvoeringsverordening (EU) 2022/1193 moet daarom dienovereenkomstig worden gewijzigd. (18) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Wijzigingen van Uitvoeringsverordening (EU) 2022/1193 Uitvoeringsverordening (EU) 2022/1193 wordt als volgt gewijzigd: 1) In artikel 5, lid 4, tweede alinea, wordt punt b) vervangen door: “b) het oppervlaktewater dat mogelijk besmet is, rekening houdend met de in punt 2, b), ii) en iii), van bijlage IV opgenomen elementen.”. 2) In artikel 6, lid 1, wordt de eerste alinea vervangen door: “Nader omschreven planten die overeenkomstig artikel 5, lid 2, punt d), i), als besmet met het gespecificeerde plaagorganisme zijn aangemerkt, worden niet geplant. De professionele marktdeelnemers zorgen er tijdens de productie of de verplaatsing van de nader omschreven planten onder officieel toezicht van de bevoegde autoriteit voor dat de besmette nader omschreven planten overeenkomstig punt 1 van bijlage V worden vernietigd of op andere wijze worden verwijderd, mits vaststaat dat er geen aanwijsbaar risico is dat het gespecificeerde plaagorganisme zich kan verspreiden.”. 3) Bijlage II wordt vervangen door de tekst in de bijlage bij de onderhavige verordening. 4) Bijlage IV wordt als volgt gewijzigd: a) punt 1 wordt als volgt gewijzigd: i) de inleidende zin wordt vervangen door: “De elementen waarmee rekening moet worden gehouden voor de aanmerking van zaken als waarschijnlijk besmet met het gespecificeerde plaagorganisme overeenkomstig artikel 5, lid 2, punt b), ii), zijn de volgende:”; ii) de punten i) en j) worden vervangen door: “i) plaatsen van productie van de nader omschreven planten waar voor irrigatie en besproeiing water wordt gebruikt dat als besmet is aangemerkt overeenkomstig artikel 5, lid 4, derde alinea, punt a), of dat mogelijk besmet is overeenkomstig artikel 5, lid 4, derde alinea, punt b); j) nader omschreven planten die zijn geteeld op productielocaties die zijn overstroomd met oppervlaktewater waarvan is bevestigd dat het besmet is of dat mogelijk besmet is.”; b) punt 2, b), wordt vervangen door: “b) in gevallen waarin oppervlaktewater als besmet is aangemerkt overeenkomstig artikel 5, lid 4, derde alinea, punt a), of mogelijk besmet is overeenkomstig artikel 5, lid 4, derde alinea, punt b): i) plaatsen van productie waar nader omschreven planten worden geteeld en die in de nabijheid liggen van, of kunnen worden overstroomd met, als besmet aangemerkt of mogelijk besmet oppervlaktewater; ii) onopvallende irrigatiereservoirs waarin als besmet aangemerkt of mogelijk besmet oppervlaktewater kan zijn terechtgekomen; iii) waterlichamen die in verbinding staan met als besmet aangemerkt of mogelijk besmet oppervlaktewater, met inachtneming van: — de stroomrichting en -snelheid van het als besmet aangemerkte of mogelijk besmette water; — de aanwezigheid van wilde tot de nachtschadefamilie behorende waardplanten.”. 5) In bijlage V wordt punt 4.2, 2, als volgt gewijzigd: a) punt b) wordt vervangen door: “b) in gevallen waarin oppervlaktewater als besmet is aangemerkt overeenkomstig artikel 5, lid 4, derde alinea, punt a), of mogelijk besmet is overeenkomstig artikel 5, lid 4, derde alinea, punt b), of is opgenomen in de lijst van elementen waarmee rekening moet worden gehouden voor de bepaling van de mogelijke verspreiding van het gespecificeerde plaagorganisme overeenkomstig punt 2 van bijlage IV: i) verrichten zij op geschikte tijdstippen het jaarlijkse onderzoek, waarbij monsters van het oppervlaktewater en, in voorkomend geval, van wilde tot de nachtschadefamilie behorende waardplanten in de desbetreffende waterbronnen worden genomen en zorgen zij ervoor dat de monsters de in bijlage I bedoelde tests ondergaan; ii) voeren zij officiële controles in op irrigatie- en besproeiingsprogramma’s, met een verbod op het gebruik van als besmet aangemerkt water en van mogelijk besmet water voor irrigatie en besproeiing van nader omschreven planten en, waar relevant, andere gekweekte tot de nachtschadefamilie behorende waardplanten, om te voorkomen dat het gespecificeerde plaagorganisme zich verspreidt; iii) wanneer vloeibaar afval besmet is, voeren zij officiële controles in op de verwijdering van vast of vloeibaar afval van industriële verwerkings- of verpakkingsinrichtingen waar nader omschreven planten van de plaatsen van productie worden gehanteerd;”; b) het volgende punt c) wordt toegevoegd: “c) voor de in de inleidende zin van punt b) bedoelde gevallen gelden de volgende afwijkingen: i) in afwijking van punt b), i) mogen lidstaten besluiten om geen jaarlijkse onderzoeken van als besmet aangemerkt oppervlaktewater of mogelijk besmet oppervlaktewater uit te voeren, mits er in het afgebakende gebied geen aanwijzingen zijn voor veranderingen in de status van het plaagorganisme; ii) in afwijking van punt b), ii) kan, onder officieel toezicht, het gebruik in kassen van water waarvoor dat verbod geldt, voor de irrigatie en besproeiing van tomatenplanten en andere voor consumptie en verwerking bestemde waardplanten, worden toegestaan, mits het water volgens adequate methoden wordt ontsmet of na intensieve bemonstering en testen wordt geconstateerd dat het vrij is van het plaagorganisme;”. Artikel 2 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 oktober 2024. Voor de Commissie De voorzitter Ursula VON DER LEYEN ( 1 ) PB L 317 van 23.11.2016, blz. 4 , ELI: http://data.europa.eu/eli/reg/2016/2031/oj . ( 2 ) Uitvoeringsverordening (EU) 2022/1193 van de Commissie van 11 juli 2022 tot vaststelling van maatregelen om Ralstonia solanacearum (Smith 1896) Yabuuchi et al. 1996 emend. Safni et al. 2014 uit te roeien en de verspreiding ervan te voorkomen ( PB L 185 van 12.7.2022, blz. 27 , ELI: http://data.europa.eu/eli/reg_impl/2022/1193/oj ). BIJLAGE ““BIJLAGE II Model voor onderzoeksresultaten zoals bedoeld in artikel 3, lid 3 Model voor het indienen van de resultaten van de onderzoeken naar bruinrot die zijn uitgevoerd in het kalenderjaar voorafgaand aan het verslagjaar Lidstaat Categorie Teeltareaal (ha) Visuele inspecties van ongeoogst gewas Visuele inspecties van opgeslagen partijen knollen ( 1 ) Visueel geïnspecteerd gebied (ha) Aantal visuele inspecties ( 2 ) Aantal visuele inspecties waarbij symptomen werden geconstateerd ( 3 ) Aantal genomen symptomatische monsters ( 4 ) Aantal genomen asymptomatische monsters ( 4 ) Aantal visuele inspecties ( 2 ) Aantal visuele inspecties waarbij symptomen werden geconstateerd ( 5 ) Aantal genomen symptomatische monsters ( 4 ) Aantal genomen asymptomatische monsters ( 4 ) Voor opplant bestemde aardappelknollen ( 6 ) Aardappelknollen die bestemd zijn om op de plaats van productie te worden geplant Aardappelknollen, andere dan bestemd voor opplant Voor herplanting bestemde tomaten Andere waardplanten (soort specificeren) Irrigatiewater Afvalwater Lidstaat Categorie Laboratoriumtests in verband met visuele inspecties van ongeoogst gewas Laboratoriumtests in verband met inspecties van partijen knollen Laboratoriumtests in verband met water Kennisgevingsnummer(s) van de gemelde uitbraken, voor zover van toepassing, overeenkomstig Uitvoeringsverordening (EU) 2019/1715 Aanvullende informatie Aantal positief geteste symptomatische monsters Aantal positief geteste asymptomatische monsters Aantal positieve visuele inspecties ( 7 ) Aantal positief geteste symptomatische monsters Aantal positief geteste asymptomatische monsters Aantal positieve partijen Aantal geteste monsters Aantal positieve monsters Voor opplant bestemde aardappelknollen ( 8 ) Aardappelknollen die bestemd zijn om op de plaats van productie te worden geplant Aardappelknollen, andere dan bestemd voor opplant Voor herplanting bestemde tomaten Andere waardplanten (soort specificeren) Irrigatiewater Afvalwater ”\n            ” ( 1 ) Alleen in te vullen voor de resultaten van het onderzoek dat is uitgevoerd bij nader omschreven planten en andere waardplanten die in uw land worden geteeld en geoogst. ( 2 ) Met inbegrip van het aantal keren dat er meerdere visuele inspecties zijn uitgevoerd van hetzelfde veld of dezelfde partij, naargelang het geval. ( 3 ) Er werden symptomen geconstateerd bij doorgesneden knollen of planten en er werden monsters genomen voor laboratoriumtests. ( 4 ) In punt 4 van bijlage I wordt de monstervoorbereiding beschreven. ( 5 ) Er werden symptomen geconstateerd bij doorgesneden knollen en er werden monsters genomen voor laboratoriumtests. ( 6 ) Behalve aardappelknollen die bestemd zijn om op de plaats van productie te worden geplant. ( 7 ) Totaal aantal visuele inspecties waarbij monsters positief werden getest op de aanwezigheid van R. solanacearum . ( 8 ) Behalve aardappelknollen die bestemd zijn om op de plaats van productie te worden geplant. ELI: http://data.europa.eu/eli/reg_impl/2024/2632/oj ISSN 1977-0758 (electronic edition)",
  "source": "EUR LEX"
}