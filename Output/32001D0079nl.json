{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001D0079:NL:HTML\">",
  "content": "EUR-Lex - 32001D0079 - NL Avis juridique important | 32001D0079 2001/79/GBVB: Besluit van de Raad van 22 januari 2001 houdende instelling van het Militair Comité van de Europese Unie Publicatieblad Nr. L 027 van 30/01/2001 blz. 0004 - 0006 Besluit van de Raad van 22 januari 2001 houdende instelling van het Militair Comité van de Europese Unie (2001/79/GBVB) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op artikel 28, lid 1, Gelet op het Verdrag tot oprichting van de Europese Gemeenschap, inzonderheid op artikel 207, Herinnerend aan artikel 25 van het Verdrag betreffende de Europese Unie, Overwegende hetgeen volgt: (1) In het kader van de versterking van het gemeenschappelijk buitenlands en veiligheidsbeleid (GBVB), en met name van het gemeenschappelijk Europees veiligheids- en defensiebeleid zoals bepaald in artikel 17 van het Verdrag betreffende de Europese Unie, heeft de Europese Raad van Nice tijdens zijn bijeenkomst van 7 tot en met 11 december 2000 een akkoord bereikt over de instelling van het Militair Comité van de Europese Unie, en daarin diens opdracht en taken uiteengezet, inclusief die van zijn voorzitter. (2) Het Militair Comité dient ingevolge de richtsnoeren van de Europese Raad operationeel te worden gemaakt, BESLUIT: Artikel 1 Er wordt een Militair Comité van de Europese Unie (EUMC) ingesteld, hierna \"het comité\" genoemd, bestaande uit de Chefs Defensiestaf van de lidstaten, die vertegenwoordigd worden door hun militaire vertegenwoordigers. Het comité vergadert op het niveau van de Chefs Defensiestaf indien en wanneer nodig. Artikel 2 De opdracht en de taken van het comité zijn omschreven in de aan dit besluit gehechte bijlage IV bij het verslag van het voorzitterschap dat is goedgekeurd door de Europese Raad van Nice. Artikel 3 1. De voorzitter van het comité (hierna genoemd \"de voorzitter\") wordt benoemd door de Raad op aanbeveling van het comité dat vergadert op het niveau van de Chefs Defensiestaf. 2. De ambtstermijn van de voorzitter is drie jaar, tenzij de Raad anders besluit. Zijn opdracht en taken zijn eveneens omschreven in de bovengenoemde bijlage. Artikel 4 Dit besluit wordt van kracht op de dag waarop het wordt aangenomen. Artikel 5 1. Onverminderd artikel 3, lid 1, is dit besluit van toepassing vanaf de datum waarop de eerste voorzitter wordt benoemd, uiterlijk op de datum van toepassing van het besluit houdende instelling van de Militaire Staf van de Europese Unie(1), en in beginsel vóór eind juni 2001. 2. Het bij Besluit 2000/144/GBVB(2) ingestelde militair interimorgaan blijft zijn taken uitvoeren tot op de datum waarop het onderhavige besluit in werking treedt. Artikel 6 Dit besluit wordt bekendgemaakt in het Publicatieblad. Gedaan te Brussel, 22 januari 2001. Voor de Raad De voorzitter A. Lindh (1) Besluit 2001/80/GBVB van de Raad (bladzijde 7 van dit Publicatieblad). (2) Besluit 2000/144/GBVB van de Raad van 14 februari 2000 tot instelling van het militair interimorgaan (PB L 49 van 22.2.2000, blz. 2). BIJLAGE MILITAIR COMITÉ VAN DE EUROPESE UNIE (EUMC) 1. Inleiding In Helsinki besloot de Europese Raad binnen de Raad nieuwe permanente politieke en militaire instanties in te stellen die de EU in staat stellen zich te kwijten van haar verantwoordelijkheden voor het hele pakket van in het EU-Verdrag omschreven conflictpreventie- en crisisbeheersingstaken, de Petersbergtaken. Overeenkomstig het verslag van Helsinki bestaat het binnen de Raad ingestelde Militair Comité van de Europese Unie (EUMC) uit de Chefs Defensiestaf (CDS) die vertegenwoordigd worden door hun militaire vertegenwoordigers (MILREP's). Het EUMC vergadert op het niveau van de CDS indien en wanneer nodig. Het EUMC verstrekt militair advies, doet aanbevelingen aan het Comité politieke en veiligheidsvraagstukken (CPV) en geeft militaire leiding aan de Militaire Staf van de Europese Unie (EUMS). De voorzitter van het EUMC (CEUMC) woont de Raadszittingen bij wanneer besluiten met gevolgen op defensiegebied moeten worden genomen. Het EUMC is de hoogste binnen de Raad ingestelde militaire instantie. Het mandaat van het EUMC luidt als volgt: 2. Opdracht Het EUMC heeft tot opdracht militair advies te verstrekken en aanbevelingen te doen aan het CPV inzake alle militaire aangelegenheden binnen de EU. Het EUMC oefent de militaire leiding uit over alle militaire activiteiten binnen EU-verband. 3. Rol en taken Het EUMC is de bron van militair advies op basis van consensus. Het EUMC is het forum voor militair overleg en militaire samenwerking tussen de lidstaten van de EU op het gebied van conflictpreventie en crisisbeheer. Het EUMC verstrekt militair advies en doet aanbevelingen aan het CPV, op verzoek hiervan of op eigen initiatief, en binnen de door het CPV verstrekte richtsnoeren, in het bijzonder met betrekking tot de: - ontwikkeling van het totaalconcept van crisisbeheer wat betreft de militaire aspecten; - militaire aspecten in verband met de politieke controle en strategische leiding van crisisbeheersingsoperaties en -situaties; - risicobeoordeling van mogelijke crises; - militaire dimensie van een crisissituatie en de implicaties daarvan, met name in de daaropvolgende beheersingsfase; daartoe ontvangt het informatie van het Situatiecentrum; - opstelling, beoordeling en de evaluatie van vermogensdoelstellingen overeenkomstig overeengekomen procedures; - militaire betrekkingen van de EU met niet-EU Europese NAVO-leden, andere kandidaten voor de toetreding tot de EU, andere staten, andere organisaties, waaronder de NAVO; - financiële raming van operaties en oefeningen. a) In crisisbeheersingssituaties Op verzoek van het CPV doet het EUMC een initiëringsrichtlijn aan de directeur-generaal van de EUMS (DGEUMS) uitgaan, met het oog op de opstelling en voorlegging van strategische militaire opties. Het EUMC evalueert de door de EUMS ontwikkelde strategische militaire opties en zendt die samen met zijn evaluatie en militair advies door aan het CPV. Op basis van de door de Raad gekozen militaire optie geeft het EUMC opdracht tot een initiële planningsrichtlijn voor de operationele commandant. Op basis van de evaluatie van de EUMS verstrekt het EUMC advies en doet het aanbevelingen aan het CPV over: - het door de operationele commandant ontwikkelde concept van de operaties (CONOPS); - het door de operationele commandant opgestelde ontwerp-operatieplan (OPLAN). Het EUMC geeft advies aan het CPV over de exitoptie voor een operatie. b) Tijdens een operatie Het EUMC begeleidt de correcte uitvoering van militaire operaties die plaatsvinden onder de verantwoordelijkheid van de operationele commandant. De EUMC-leden hebben zitting of zijn vertegenwoordigd in het Comité van contribuanten. 4. Voorzitter van het EUMC (CEUMC) Het EUMC heeft een vaste voorzitter wiens verantwoordelijkheden hierna worden beschreven. De CEUMC is een benoemde viersterrenvlag- of opperofficier, bij voorkeur een voormalig Chef Defensiestaf van een EU-lidstaat. Hij wordt volgens goedgekeurde procedures gekozen door de CDS'en van de lidstaten en wordt door de Raad benoemd op aanbeveling van het EUMC dat daartoe bijeenkomt op CDS-niveau. Zijn ambtstermijn is in beginsel drie jaar, behalve onder uitzonderlijke omstandigheden. Hij ontleent zijn gezag aan het EUMC, waaraan hij verantwoording verschuldigd is. In zijn internationale hoedanigheid vertegenwoordigt de CEUMC het EUMC in het CPV en de Raad, naar gelang van het geval. Als voorzitter van het EUMC: - zit hij de EUMC-vergaderingen voor op het niveau van de MILREP's en de CDS'en; - is hij de woordvoerder van het EUMC en in die hoedanigheid: - neemt hij in voorkomend geval deel aan het CPV, met spreekrecht, en woont hij de Raadszittingen bij waarop besluiten met gevolgen op defensiegebied moeten worden genomen en - vervult hij de taak van militair adviseur van de SG/HR in alle militaire aangelegenheden, met name met het oog op consistentie binnen de EU-crisisbeheersingsstructuur; - geeft hij onpartijdig en met het oog op consensus leiding aan de werkzaamheden van het EUMC; - handelt hij namens het EUMC bij het verstrekken van richtlijnen en adviezen aan de DGEUMS; - treedt hij op als eerste contactpunt (POC) met de operationele commandant tijdens de militaire operaties van de EU; - overlegt hij met het voorzitterschap bij de ontwikkeling en de uitvoering van zijn werkprogramma. De CEUMC wordt ondersteund door zijn persoonlijke medewerkers en bijgestaan door de EUMS, met name wat betreft de administratieve ondersteuning binnen het secretariaat-generaal van de Raad. Bij afwezigheid wordt de CEUMC vervangen door een van de volgende personen: - de vaste plaatsvervangende voorzitter van het EUMC (DCEUMC), indien besloten wordt een dergelijk ambt te creëren en daarin iemand aan te stellen, - de vertegenwoordiger van het voorzitterschap of - het EUMC-lid met de meeste anciënniteit. 5. Diversen De tussen het EUMC en de militaire autoriteiten van de NAVO in te stellen betrekkingen worden omschreven in het document over permanente regelingen tussen de EU en de NAVO. De betrekkingen tussen het EUMC en de niet-EU Europese NAVO-leden en andere landen die kandidaat zijn voor toetreding tot de EU, worden omschreven in het document over de betrekkingen van de EU met derde landen. Het EUMC wordt ondersteund door een militaire werkgroep (EUMCWG), door de EUMS en door andere afdelingen en diensten, naar gelang van het geval.",
  "source": "EUR LEX"
}