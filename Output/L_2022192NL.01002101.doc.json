{
  "url": "http://www.w3.org/1999/xhtml\"><!--",
  "content": "L_2022192NL.01002101.xml 21.7.2022 NL Publicatieblad van de Europese Unie L 192/21 UITVOERINGSVERORDENING (EU) 2022/1267 VAN DE COMMISSIE van 20 juli 2022 tot nadere bepaling van de procedures voor de aanwijzing van Unietestfaciliteiten ten behoeve van het markttoezicht en de controle van de productconformiteit overeenkomstig Verordening (EU) 2019/1020 van het Europees Parlement en de Raad DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/1020 van het Europees Parlement en de Raad van 20 juni 2019 betreffende markttoezicht en conformiteit van producten en tot wijziging van Richtlijn 2004/42/EG en de Verordeningen (EG) nr. 765/2008 en (EU) nr. 305/2011 ( 1 ) , en met name artikel 21, lid 9, Overwegende hetgeen volgt: (1) Een van de doelstellingen van Unietestfaciliteiten is het ondersteunen van de nationale markttoezichtautoriteiten bij hun activiteiten door bij te dragen tot de uitbreiding van de laboratoriumcapaciteit voor specifieke productcategorieën of voor specifieke risico’s in verband met een productcategorie. Met de procedures voor de aanwijzing van Unietestfaciliteiten moet er met name voor worden gezorgd dat de Unietestfaciliteiten worden aangewezen wanneer er sprake is van een tekort aan laboratoriumtestcapaciteit. (2) Om een tekort aan laboratoriumcapaciteit te voorkomen, moet ruime toegang tot aanwijzing worden geboden. Om dergelijke toegang te bieden en de transparantie te waarborgen in het aanwijzingsproces, moet worden bepaald welke openbare testfaciliteiten van de lidstaten na oproepen tot het indienen van blijken van belangstelling als Unietestfaciliteiten moeten worden aangewezen. (3) Het aanwijzen van testfaciliteiten van de Commissie als Unietestfaciliteiten moet gebeuren door middel van rechtstreekse benoeming door de Commissie. (4) Vanwege het grote aantal productcategorieën en specifieke risico’s in verband met een productcategorie, moet het bij artikel 29 van Verordening (EU) 2019/1020 opgerichte Unienetwerk voor productconformiteit worden geraadpleegd om ervoor te zorgen dat dergelijke categorieën en de bijbehorende risico’s correct worden geprioriteerd. (5) Het aanwijzen van de Unietestfaciliteiten moet regelmatig worden geëvalueerd om na te gaan of daarmee een consistent hoog niveau van producttests wordt gewaarborgd en technisch en wetenschappelijk advies van hoge kwaliteit wordt verstrekt. (6) De in deze verordening vervatte maatregelen zijn in overeenstemming met het advies van het bij artikel 43, lid 1, van Verordening (EU) 2019/1020 opgerichte comité, HEEFT DE VOLGENDE VERORDENING VASTGESTELD: Artikel 1 Procedures voor de aanwijzing van Unietestfaciliteiten 1.   Openbare testfaciliteiten van de lidstaten worden als Unietestfaciliteiten aangewezen na een oproep tot het indienen van blijken van belangstelling waarin de voorwaarden voor hun aanwijzing zijn vastgesteld. 2.   Testfaciliteiten van de Commissie worden als Unietestfaciliteiten aangewezen door middel van een rechtstreekse benoeming door de Commissie waarin de voorwaarden voor hun aanwijzing zijn vastgesteld. 3.   Voordat een testfaciliteit wordt aangewezen, wordt het bij artikel 29 van Verordening (EU) 2019/1020 opgerichte Unienetwerk voor productconformiteit (hierna “het netwerk” genoemd) geraadpleegd over: a) de specifieke productcategorieën en specifieke risico’s in verband met een productcategorie waarvoor de Unietestfaciliteiten moeten worden aangewezen, en b) de voorwaarden voor het aanwijzen van de Unietestfaciliteiten om voor een consistent hoog niveau van producttests en technisch en wetenschappelijk advies van hoge kwaliteit te zorgen. Artikel 2 Evaluatie van de aanwijzing 1.   In samenwerking met het netwerk evalueert de Commissie regelmatig de aanwijzing van Unietestfaciliteiten om zich ervan te vergewissen dat de Unietestfaciliteiten voldoen aan de voorwaarden voor de aanwijzing ervan en aan de vereisten van artikel 21, leden 3, 5 en 6, van Verordening (EU) 2019/1020. 2.   In het besluit tot aanwijzing van de testfaciliteit wordt een termijn voor de evaluatie van het aanwijzen van een Unietestfaciliteit vastgesteld. 3.   Indien een Unietestfaciliteit niet voldoet aan de voorwaarden voor aanwijzing ervan of aan de vereisten van artikel 21, leden 3, 5 en 6, van Verordening (EU) 2019/1020 voldoet, trekt de Commissie, indien van toepassing en na overleg met het netwerk, de aanwijzing in. Artikel 3 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 juli 2022. Voor de Commissie De voorzitter Ursula VON DER LEYEN ( 1 ) PB L 169 van 25.6.2019, blz. 1 .",
  "source": "EUR LEX"
}