{
  "url": "http://www.w3.org/1999/xhtml\"><!--",
  "content": "L_2014335NL.01001901.xml 22.11.2014 NL Publicatieblad van de Europese Unie L 335/19 BESLUIT 2014/827/GBVB VAN DE RAAD van 21 november 2014 houdende wijziging van Gemeenschappelijk Optreden 2008/851/GBVB inzake de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 10 november 2008 Gemeenschappelijk Optreden 2008/851/GBVB vastgesteld ( 1 ) , dat voor het laatst gewijzigd is bij Besluit 2012/174/GBVB ( 2 ) . (2) Op 22 juli 2013 heeft de Raad besloten dat de EU zich ten volle blijft inzetten voor de bestrijding van piraterij en gewapende roofovervallen voor de Somalische kust. Hij verheugde zich over de goede resultaten die de vlootoperatie Atalanta tot dusver had geboekt. De Raad onderstreepte dat, ondanks de aanzienlijke vooruitgang in de strijd tegen piraterij op zee, de dreiging bleef bestaan en dat de vooruitgang ook weer ongedaan zou kunnen worden gemaakt. (3) Op 18 november 2013 heeft de Veiligheidsraad van de Verenigde Naties (VN-Veiligheidsraad) Resolutie 2125 (2013) aangenomen, waarmee het kader voor internationale acties in de strijd tegen piraterij en de diepere oorzaken ervan werd vernieuwd. (4) De militaire operatie van de Europese Unie bedoeld in Gemeenschappelijk Optreden 2008/851/GBVB („Atalanta”) moet worden verlengd tot en met 12 december 2016. (5) Op 22 juli 2013 heeft de Raad voorts besloten dat de EU haar geïntegreerde aanpak ter versterking van de veiligheid en de rechtsstatelijkheid in Somalië verder zal uitvoeren op basis van Somalisch ownership en verantwoordelijkheid, nauwe coördinatie met andere actoren en samenhang en synergie tussen EU-instrumenten onderling, met name tussen haar missies en operaties in het kader van het gemeenschappelijk veiligheids- en defensiebeleid. (6) Met deze geïntegreerde aanpak, die gebaseerd is op het New Deal-pact voor Somalië, moet een bijdrage worden geleverd tot de versterking van de maritieme capaciteit in Somalië en in de regio, het aanpakken van de diepere oorzaken van de piraterij en het terugdringen van de straffeloosheid der piratennetwerken bij andere criminele activiteiten ter zee, en dient aldus in de voorwaarden te worden voorzien die bijdragen tot de verwezenlijking van de doelstellingen van Atalanta. (7) In deze context zou een bijdrage van Atalanta, in het kader van secondaire taken, met behulp van de huidige middelen en vermogens en op verzoek, tot de geïntegreerde benadering van de EU met betrekking tot Somalië alsmede tot de activiteiten ter zake van de internationale gemeenschap, helpen bij het bestrijden van de diepere oorzaken van de piraterij en de desbetreffende netwerken. Deze secondaire taken zouden worden uitgevoerd ter ondersteuning van de exitstrategie van Atalanta. (8) De samenwerking van Atalanta met de wetshandhavingsinstanties dient te worden bevorderd als bijdrage tot de tegen piraterij gerichte wetshandhaving, terwijl de efficiëntie van de inlichtingengestuurde piraterijbestrijdingsoperaties van Atalanta hierdoor moet worden verbeterd. (9) Niets in dit besluit of in Gemeenschappelijk Optreden 2008/851/GBVB verhindert dat personeelsleden van de staten die deelnemen aan Atalanta hun verplichtingen uit hoofde van toepasselijke nationale wetgeving naleven. (10) Er moet een financieel referentiebedrag worden bepaald ter dekking van de gemeenschappelijke kosten van Atalanta voor de periode van 13 december 2014 tot en met 12 december 2016. (11) Gemeenschappelijk Optreden 2008/851/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Gemeenschappelijk Optreden 2008/851/GBVB wordt als volgt gewijzigd: 1) Artikel 1, lid 3, wordt vervangen door: „3.   Voorts kan Atalanta, als niet-uitvoerende secundaire taak, met behulp van de huidige middelen en vermogens en op verzoek, bijdragen tot de geïntegreerde benadering van de EU met betrekking tot Somalië alsmede tot de activiteiten ter zake van de internationale gemeenschap, en aldus mede de diepere oorzaken van de piraterij en de desbetreffende netwerken bestrijden.” . 2) Artikel 2, onder g) tot en met i), wordt vervangen door: „g) verzamelt, overeenkomstig het toepasselijke recht, persoonsgegevens betreffende onder e) bedoelde personen waar het gaat om kenmerken die van nut kunnen zijn bij hun identificatie, met inbegrip van vingerafdrukken, alsmede de volgende kenmerken, met uitsluiting van andere persoonsgegevens: familienaam, meisjesnaam, voornamen en bijnamen of valse naam; geboortedatum en -plaats, nationaliteit, geslacht; woonplaats, beroep en verblijfplaats; rijbewijzen, identificatiedocumenten en paspoortgegevens; h) geeft, met het oog op de verspreiding van gegevens via de kanalen van de Internationale Organisatie van Criminele Politie (INTERPOL) en de toetsing ervan aan de hand van de gegevensbanken van INTERPOL, aan het Nationaal Centraal Bureau („NCB”) van INTERPOL van de lidstaten, overeenkomstig de tussen de operationele commandant van de EU en het hoofd van het NCB in kwestie te sluiten regelingen, en in afwachting van de sluiting van algemene regelingen tussen de Unie en INTERPOL, de volgende gegevens door: — de onder g) bedoelde persoonsgegevens; — aan de uitrusting die gebruikt wordt door onder e) bedoelde personen gerelateerde gegevens; De persoonsgegevens worden na hun toezending aan INTERPOL niet opgeslagen; i) zendt de onder h) bedoelde gegevens toe aan EUROPOL overeenkomstig de bepalingen van een tussen de hoge vertegenwoordiger van de Unie voor het buitenlands en veiligheidsbeleid en EUROPOL overeen te komen regeling. De persoonsgegevens worden na hun toezending aan INTERPOL niet opgeslagen; j) draagt, met inachtneming van de middelen en vermogens, bij tot het toezicht op de visserijactiviteiten voor de kust van Somalië en biedt ondersteuning bij de afgifte van vergunningen en de registratie voor de ambachtelijke en de industriële visserij in de wateren onder Somalische jurisdictie zoals die zijn georganiseerd door de Voedsel- en Landbouworganisatie (FAO) wanneer die regeling operationeel is, en ziet vanaf dat moment af van elke wetshandhavingsactiviteit; k) onderhoudt, in nauwe coördinatie met de Europese Dienst voor extern optreden, contact met de Somalische entiteiten en de namens hen opererende particuliere ondernemingen die voor de kust van Somalië actief zijn op het ruimere gebied van de maritieme veiligheid, om een beter inzicht te verwerven in hun activiteiten en vermogens en conflictbestrijdingsactiviteiten ter zee; l) biedt, door middel van logistieke ondersteuning, beschikbaarstelling van expertise en opleidingsmogelijkheden ter zee, op verzoek en met gebruikmaking van de bestaande middelen en vermogens, bijstand aan EUCAP NESTOR, EUTM Somalia, de speciale vertegenwoordiger van de EU voor de Hoorn van Afrika, de EU-Missie in Somalië, met betrekking tot de mandaten daarvan en tot het werkgebied van Atalanta, en draagt bij tot de uitvoering van de betrokken EU-programma's, in het bijzonder het regionaal programma voor veiligheid ter zee (MASE) uit hoofde van het 10e EOF; m) stelt, via de bevoegde Commissiedienst, gegevens betreffende visserijactiviteiten welke vergaard zijn door EUNAVFOR-eenheden voor de kust van Somalië, ter beschikking van de Commissie voor de tonijnvisserij in de Indische Oceaan, van haar lidstaten en van de Voedsel- en Landbouworganisatie, en staat, wanneer te land voldoende vorderingen zijn gemaakt op het gebied van de maritieme vermogensopbouw, onder meer op het gebied van beveiligingsmaatregelen voor de informatie-uitwisseling, de Somalische autoriteiten terzijde door gegevens betreffende visserijactiviteiten die in de loop van de operatie zijn vergaard, te hunner beschikking te stellen; n) steunt, op een wijze die verenigbaar is met het Verdrag van de Verenigde Naties inzake het recht van de zee, en met inachtneming van de bestaande middelen en vermogens, de activiteiten van de Somalia and Eritrea Monitoring Group (SEMG) overeenkomstig Resoluties 2060 (2012), 2093 (2013) en 2111 (2013) van de VN-Veiligheidsraad van de Verenigde Naties, door het volgen en signaleren aan de SEMG van schepen die ervan verdacht worden steun te verlenen aan de piratennetwerken.” . 3) Aan artikel 14 wordt het volgende lid toegevoegd: „4.   Het financieel referentiebedrag ter dekking van de gemeenschappelijke kosten van de militaire operatie van de EU voor het tijdvak van 13 december 2014 tot en met 12 december 2016 bedraagt 14 775 000 EUR. Het in artikel 25, lid 1, van Besluit 2011/871/GBVB bedoelde percentage van het referentiebedrag bedraagt 0.” . 4) Artikel 16, lid 3, wordt vervangen door: „3.   De militaire operatie van de EU eindigt op 12 december 2016.” . Artikel 2 Dit besluit treedt in werking op de datum waarop het wordt vastgesteld. Gedaan te Brussel, 21 november 2014. Voor de Raad De voorzitter C. CALENDA ( 1 ) Gemeenschappelijk Optreden 2008/851/GBVB van de Raad van 10 november 2008 inzake de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust ( PB L 301 van 12.11.2008, blz. 33 ). ( 2 ) Besluit 2012/174/GBVB van de Raad van 23 maart 2012 houdende wijziging van Gemeenschappelijk Optreden 2008/851/GBVB inzake de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust ( PB L 89 van 27.3.2012, blz. 69 ).",
  "source": "EUR LEX"
}