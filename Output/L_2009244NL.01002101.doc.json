{
  "url": "http://www.w3.org/1999/xhtml\">",
  "content": "L_2009244NL.01002101.xml 16.9.2009 NL Publicatieblad van de Europese Unie L 244/21 BESLUIT VAN DE COMMISSIE van 14 september 2009 tot oprichting van een Europese consumentenadviesgroep (2009/705/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Overwegende hetgeen volgt: (1) In het kader van de consumentenbescherming als bedoeld in artikel 153 van het Verdrag dient de Commissie de consumenten te raadplegen over vraagstukken betreffende de bescherming van hun belangen op het niveau van de Gemeenschap. (2) Sinds 1973 wordt de Commissie bijgestaan door een adviesgroep die daartoe is opgericht bij achtereenvolgende besluiten; het laatste desbetreffende besluit was Besluit 2003/709/EG van de Commissie van 9 oktober 2003 tot oprichting van een Europese Consumenten Adviesgroep ( 1 ) . (3) Uit de werkzaamheden van de groep over een lange periode is gebleken dat haar doelmatigheid, representativiteit en openheid moeten worden verbeterd. Daarom moeten de bepalingen in verband met de oprichting van subgroepen en de goedkeuring van de adviezen van de groep worden verduidelijkt en rekening houden met de beste praktijken die de laatste jaren zijn ontwikkeld. (4) In dit verband is het verder dienstig dat de procedure voor de benoeming van de leden van de groep die nationale consumentenorganisaties vertegenwoordigen wordt herzien en dat aanvullende verslagleggingsverplichtingen voor de leden van de groep worden vastgesteld om de nationale consumentenorganisaties beter bij de werkzaamheden van de groep te betrekken. (5) Het is belangrijk dat ervoor wordt gezorgd dat de groep en haar leden er actief en effectief toe bijdragen dat rekening wordt gehouden met het standpunt van de consumenten in de brede beraadslagingen onder belanghebbenden die thans de norm zijn voor de uitvoering van raadplegingen in Europa. (6) Voor de gegevensbescherming is het nodig dat de verwerking van de persoonsgegevens van de leden van de groep geschiedt overeenkomstig de communautaire wetgeving inzake de bescherming van personen wat de verwerking van persoonsgegevens door de communautaire instellingen en organen betreft, BESLUIT: Artikel 1 De Europese consumentenadviesgroep Er wordt een Europese consumentenadviesgroep, hierna „de groep” genoemd, opgericht. Artikel 2 Taak 1.   De groep kan door de Commissie worden geraadpleegd over alle vraagstukken betreffende consumentenbelangen op het niveau van de Gemeenschap. 2.   De groep: a) vormt een gremium voor algemene discussies over vraagstukken betreffende consumentenbelangen; b) bereidt de inbreng van de consumenten in andere fora voor en neemt desgevraagd deel aan groepen die de Commissie adviseren over vraagstukken die relevant zijn voor het consumentenbeleid van de EU; c) adviseert de Commissie bij de vaststelling van het beleid en de activiteiten die van invloed zijn op de consumenten; d) kan een advies uitbrengen over communautaire aangelegenheden die van belang zijn voor de consumenten; e) informeert de Commissie over de ontwikkelingen op het gebied van het consumentenbeleid in de lidstaten; f) fungeert als informatiebron en klankbord inzake de communautaire actie voor de nationale organisaties. Artikel 3 Lidmaatschap 1.   De groep bestaat uit: a) één lid dat de nationale consumentenorganisaties vertegenwoordigt voor elke lidstaat; b) één lid voor elke Europese consumentenorganisatie. 2.   De in lid 1, onder a), bedoelde nationale consumentenorganisaties moeten overeenkomstig de nationale voorschriften en praktijken representatief zijn voor de consumenten en op nationaal niveau actief zijn. 3.   De in lid 1, onder b), bedoelde Europese consumentenorganisaties moeten aan één van de twee volgende stellen criteria voldoen: a) zij moeten niet-gouvernementele organisaties zonder winstoogmerk zijn, die onafhankelijk van het bedrijfsleven, de handel en het zakenleven zijn en ook geen andere strijdige belangen hebben en i) hun belangrijkste doelstellingen en activiteiten moeten betrekking hebben op de bevordering en bescherming van de gezondheid, de veiligheid en de economische belangen van de consumenten in de Gemeenschap; ii) zij moeten in minstens de helft van de lidstaten van de nationale consumentenorganisaties die overeenkomstig de nationale voorschriften of praktijken representatief zijn en op regionaal of nationaal actief zijn, de opdracht hebben gekregen om de belangen van de consumenten op het niveau van de Gemeenschap te vertegenwoordigen, en iii) zij moeten tot tevredenheid van de Commissie rekenschap hebben afgelegd over hun ledenbestand, reglement van orde en financieringsbronnen, of b) zij moeten niet-gouvernementele organisaties zonder winstoogmerk zijn, die onafhankelijk van het bedrijfsleven, de handel en het zakenleven zijn en ook geen andere strijdige belangen hebben en i) hun belangrijkste doelstellingen en activiteiten moeten betrekking hebben op de vertegenwoordiging van de consumentenbelangen bij het normalisatieproces op het niveau de Gemeenschap, en ii) zij moeten in minstens twee derde van de lidstaten de opdracht hebben gekregen om de consumentenbelangen op communautair niveau te vertegenwoordigen door: — organen die overeenkomstig de nationale voorschriften of praktijken representatief zijn voor de nationale consumentenorganisaties in de lidstaten, of — wanneer dergelijke organen niet bestaan, door nationale consumentenorganisaties in de lidstaten die overeenkomstig de nationale voorschriften of praktijken representatief zijn voor de consumenten en op nationaal niveau actief zijn. 4.   Een indicatieve lijst van organisaties die thans aan de in lid 3 vastgestelde criteria voldoen, is in de bijlage opgenomen. Artikel 4 Benoeming 1.   De leden van de groep die nationale consumentenorganisaties vertegenwoordigen, worden benoemd overeenkomstig de leden 2 en 3. 2.   Elke lidstaat stelt een lijst met drie kandidaten voor via de door die lidstaat opgerichte nationale organen die de consumentenorganisaties vertegenwoordigen, wanneer die bestaan, of via de bevoegde nationale autoriteiten. De kandidaten maken deel uit van de meest representatieve nationale consumentenorganisaties overeenkomstig de nationale voorschriften en praktijken. 3.   De Commissie benoemt één gewoon lid en één plaatsvervangend lid per lidstaat overeenkomstig de volgende criteria: a) de kandidaten beschikken over een brede competentie en ervaring op het gebied van consumentenzaken in de EU; b) er wordt voorrang gegeven aan kandidaten die niet eerder lid van deze groep zijn geweest; c) genderevenwicht. 4.   De leden van de groep die Europese consumentenorganisaties vertegenwoordigen en een plaatsvervanger voor elk lid worden door de Commissie benoemd op voorstel van de Europese consumentenorganisaties. 5.   De plaatsvervangende leden vervangen de gewone leden die afwezig zijn. 6.   De Commissie maakt de lijst van de gewone leden en de plaatsvervangende leden bekend op de internetsite van directoraat-generaal Gezondheid en consumenten en in de C-serie van het Publicatieblad van de Europese Unie . De namen van de leden en plaatsvervangende leden worden verzameld, verwerkt en bekendgemaakt overeenkomstig Verordening (EG) nr. 45/2001 van het Europees Parlement en de Raad ( 2 ) . Artikel 5 Ambtstermijn 1.   De ambtstermijn van de gewone leden en de plaatsvervangende leden bedraagt drie jaar en kan worden verlengd overeenkomstig de in artikel 4 vastgestelde procedure. 2.   Aan het einde van de periode van drie jaar blijven de leden en plaatsvervangende leden in functie, totdat zij worden vervangen of hun ambtstermijn wordt hernieuwd. 3.   De ambtstermijn van de leden en plaatsvervangende leden eindigt vóór het einde van de periode van drie jaar a) wanneer zij ontslag nemen, met pensioen gaan of overlijden; b) indien de nationale organen of autoriteiten die hen als kandidaat hebben voorgesteld, om hun vervanging vragen; c) indien de Commissie vraagt om de vervanging van gewone leden of plaatsvervangende leden die niet langer in staat zijn effectief aan de werkzaamheden van de groep bij te dragen of die niet voldoen aan de in artikel 7, lid 6, vastgestelde verplichtingen. 4.   De gewone leden en plaatsvervangende leden worden voor de rest van de periode van drie jaar vervangen overeenkomstig de in artikel 4 bedoelde procedure. Als slechts één gewoon lid of één plaatsvervangend lid dat nationale consumentenorganisaties vertegenwoordigt, moet worden vervangen, stellen de nationale organen of autoriteiten niettegenstaande artikel 4, lid 2, twee nieuwe kandidaten voor van wie de Commissie er één zal benoemen overeenkomstig artikel 4, lid 3. Artikel 6 Externe medewerkers en deskundigen 1.   Op voorstel van de Commissie kan de groep vertegenwoordigers van andere organisaties waarvan een van de hoofddoelstellingen de bevordering van de consumentenbelangen is en die hiertoe op Europees niveau actief zijn, verzoeken om met haar mee te werken. 2.   De groep kan elke persoon die ten aanzien van een bepaald agendapunt over speciale expertise beschikt, verzoeken om als deskundige aan haar werkzaamheden deel te nemen. Artikel 7 Werkwijze 1.   De Commissie a) bepaalt de vorm en het rooster van de vergaderingen van de groep; b) zit de vergaderingen van de groep voor; c) draagt zorg voor het secretariaat van de groep en organiseert haar werkzaamheden. 2.   Er kunnen subgroepen worden opgericht voor het onderzoeken van specifieke kwesties op grond van een door de groep opgesteld mandaat. Deze groepen worden ontbonden zodra hun mandaat is vervuld. 3.   De groep kan op verzoek van de Commissie of op voorstel van een lid met instemming van de Commissie adviezen uitbrengen. Wanneer de Commissie om een advies vraagt, kan zij de uiterste datum voor de indiening van het advies vaststellen. Voor elk advies kan de groep een of meer rapporteurs onder haar leden aanwijzen. De rapporteur draagt de algemene verantwoordelijkheid voor de opstelling van het advies. 4.   De groep stelt haar reglement van orde vast op grond van een voorstel van de Commissie. 5.   De Commissie maakt op de internetsite van directoraat-generaal Gezondheid en Consumenten adviezen, samenvattingen, conclusies, gedeeltelijke conclusies of werkdocumenten van de groep bekend in de oorspronkelijke taal van het desbetreffende document. 6.   De leden van de groep die nationale consumentenorganisaties vertegenwoordigen, informeren en raadplegen de verenigingen die zij in de groep vertegenwoordigen. Elk lid zorgt voor een effectieve verslaglegging om alle nationale consumentenorganisaties systematisch op de hoogte te houden van de werkzaamheden van de groep en brengt hun standpunten over aan de groep. 7.   Elk lid legt vóór 1 maart de Commissie een verslag voor over de in het vorige kalenderjaar uitgevoerde werkzaamheden ter nakoming van zijn in lid 6 vastgestelde verplichting. De inhoud van dit verslag zal nader worden bepaald in het reglement van orde. Artikel 8 Vertrouwelijkheid Onverminderd het bepaalde in artikel 287 van het Verdrag maken de gewone leden en de plaatsvervangende leden van de groep de informatie die hun in verband met de werkzaamheden van de groep of haar subgroepen ter kennis is gekomen, niet openbaar wanneer de Commissie hun meedeelt dat het gevraagde advies of de gestelde vraag betrekking heeft op een aangelegenheid van vertrouwelijke aard. Artikel 9 Vergaderkosten 1.   Alle reis- en eventuele verblijfkosten die door de leden in het kader van de activiteiten van de groep worden gemaakt, worden door de Commissie vergoed overeenkomstig de regels van de Commissie voor de vergoeding van de kosten van externe deskundigen. 2.   De leden ontvangen geen bezoldiging voor de diensten die zij verrichten. 3.   Vergaderkosten worden vergoed binnen de grenzen van het jaarlijkse budget dat door de verantwoordelijke diensten van de Commissie aan de groep wordt toegewezen. Artikel 10 Intrekking Besluit 2003/709/EG wordt ingetrokken. Gedaan te Brussel, 14 september 2009. Voor de Commissie Meglena KUNEVA Lid van de Commissie ( 1 ) PB L 258 van 10.10.2003, blz. 35 . ( 2 ) PB L 8 van 12.1.2001, blz. 1 . BIJLAGE De organisaties die thans aan de in artikel 3, lid 3, vastgestelde criteria voldoen, zijn: — BEUC — Europees Bureau van de consumentenverenigingen; — ANEC — Europese vereniging voor de coördinatie van consumentenvertegenwoordiging in normalisatie.",
  "source": "EUR LEX"
}