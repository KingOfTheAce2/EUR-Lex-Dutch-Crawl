{
  "url": "http://www.w3.org/1999/xhtml\">",
  "content": "L_2020342NL.01002301.xml 16.10.2020 NL Publicatieblad van de Europese Unie L 342/23 UITVOERINGSBESLUIT (EU) 2020/1501 VAN DE COMMISSIE van 14 oktober 2020 betreffende de krachtens Verordening (EU) 2018/1139 van het Europees Parlement en de Raad uitgevoerde beoordeling van een door Duitsland verleende tijdelijke ontheffing van sommige bepalingen van Verordening (EU) nr. 1321/2014 van de Commissie (Kennisgeving geschied onder nummer C(2020) 6891) (Slechts de tekst in de Duitse taal is authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/1139 van het Europees Parlement en de Raad van 4 juli 2018 inzake gemeenschappelijke regels op het gebied van burgerluchtvaart en tot oprichting van een Agentschap van de Europese Unie voor de veiligheid van de luchtvaart, en tot wijziging van de Verordeningen (EG) nr. 2111/2005, (EG) nr. 1008/2008, (EU) nr. 996/2010, (EU) nr. 376/2014 en de Richtlijnen 2014/30/EU en 2014/53/EU van het Europees Parlement en de Raad, en tot intrekking van de Verordeningen (EG) nr. 552/2004 en (EG) nr. 216/2008 van het Europees Parlement en de Raad en Verordening (EEG) nr. 3922/91 van de Raad ( 1 ) , en met name artikel 71, lid 2, Overwegende hetgeen volgt: (1) Op 25 februari 2020 heeft de bevoegde autoriteit Luftfahrt-Bundesamt (“LBA”) namens Duitsland de Commissie, het Agentschap van de Europese Unie voor de veiligheid van de luchtvaart (“het Agentschap” of “EASA”) en de andere lidstaten ervan in kennis gesteld dat zij Lufthansa Technik AG ontheffing had verleend van de naleving van punt 145.A.42 van bijlage II (deel‐145) bij Verordening (EU) nr. 1321/2014 van de Commissie ( 2 ) . Volgens dat punt moet een krachtens deel‐145 erkende organisatie garanderen dat alleen componenten die zich in goede staat bevinden en die zijn vrijgegeven middels EASA-formulier 1 of het equivalent daarvan, in luchtvaartuigen of een andere component worden geïnstalleerd en dat de component, het standaardonderdeel of het materiaal in kwestie is gespecificeerd in de toepasselijke onderhoudsgegevens. (2) De ontheffing werd door het LBA verleend in het kader van toekomstige STC-projecten (Supplemental Type Certificate, aanvullend typecertificaat), waardoor Lufthansa Technik AG in bepaalde gevallen niet hoeft te voldoen aan punt 145.A.42 van bijlage II (deel‐145) bij Verordening (EU) nr. 1321/2014 voor bepaalde componenten die door Lufthansa Technik AG zullen worden geïnstalleerd en die als prototype zijn vervaardigd. (3) Het LBA verklaart dat in het verleden sommige prototypes van componenten die Lufthansa Technik AG in vliegtuigen had geïnstalleerd, vervolgens niet door hun fabrikant hadden kunnen worden gehercertificeerd als zijnde in overeenstemming met de ontwerpgegevens van de wijziging, zodra de wijziging was goedgekeurd met de afgifte van een STC. Het LBA verwijst naar gevallen waarin de fabrikant in de Verenigde Staten was gevestigd en hercertificering niet mogelijk was nadat de component de fabriek had verlaten, en naar gevallen waarin de fabrikant insolvent werd voordat de ontwerpgegevens werden goedgekeurd. Het LBA legt uit dat in die gevallen hercertificering van die componenten ofwel onmogelijk was, ofwel een administratieve last veroorzaakte die het opnieuw in gebruik nemen van vliegtuigen vertraagde, waardoor Lufthansa Technik AG niet in staat was bestellingen van klanten uit te voeren en er een financieel en economisch risico dreigde. (4) In de door het LBA verleende ontheffing wordt niet gespecificeerd voor welke producten of projecten Lufthansa Technik AG ontheffing heeft verkregen van de naleving van punt 145.A.42 van bijlage II (deel‐145) bij Verordening (EU) nr. 1321/2014 en waarvoor het de installatie van niet-conforme componenten mag aanvaarden. Het LBA legt uit dat Lufthansa Technik AG een klein aantal STC-projecten verwacht waar dergelijke problemen zich kunnen voordoen en Lufthansa Technik AG mogelijk niet kan voldoen aan punt 145.A.42 van bijlage II (deel‐145) bij Verordening (EU) nr. 1321/2014. De ontheffing werd verleend om op die mogelijke problemen voorbereid te zijn en vertraging bij het opnieuw in gebruik nemen van gewijzigde luchtvaartuigen in de toekomst te voorkomen. De ontheffing geldt van 13 februari 2020 tot en met 31 december 2021, wat dus langer is dan acht opeenvolgende maanden. (5) Ter beperking van de niet-naleving van punt 145.A.42 van bijlage II (deel‐145) bij Verordening (EU) nr. 1321/2014 is in de ontheffing bepaald dat Lufthansa Technik AG vliegtuigen met prototypes van componenten mag vrijgeven op basis van een alternatieve procedure waarbij de certificeringsstatus van elke component wordt vergeleken met de goedgekeurde ontwerpgegevens die zijn verkregen nadat het overeenkomstige STC-goedkeuringsproces was voltooid. (6) Na een beoordeling heeft het Agentschap op 16 juli 2020 een negatieve aanbeveling gedaan over de door het LBA verleende ontheffing. (7) De Commissie stemt in met de aanbeveling van het Agentschap. (8) Overeenkomstig artikel 71, lid 1, van Verordening (EU) 2018/1139 mag een lidstaat alleen een ontheffing toekennen aan onder die verordening vallende natuurlijke en rechtspersonen in geval van dringende en onvoorzienbare omstandigheden die gevolgen hebben voor die personen of hun dringende operationele behoeften en indien alle onder a) tot en met d) van dat artikel vermelde voorwaarden zijn vervuld. (9) Met betrekking tot “dringende en onvoorziene omstandigheden” of “dringende operationele behoeften” is de Commissie van mening dat de ontheffing niet gerechtvaardigd wordt door dringende en onvoorziene omstandigheden die Lufthansa Technik AG treffen of door dringende operationele behoeften van Lufthansa Technik AG zoals vereist bij artikel 71, lid 1, van Verordening (EU) 2018/1139. De ontheffing is verleend om voorbereid te zijn op eventuele toekomstige problemen met de hercertificering van prototypen van componenten. Hoewel sommige van die kwesties inderdaad een onvoorzienbaar karakter kunnen hebben, zoals het faillissement van een leverancier, of kunnen leiden tot een operationele behoefte om een luchtvaartuig in dienst te stellen, hebben die problemen zich niet voorgedaan of op het punt gestaan zich voor te doen op het moment van de verlening van de ontheffing. In het bijzonder heeft Duitsland geen enkel bewijs verstrekt waaruit blijkt dat bepaalde fabrikanten Lufthansa Technik AG hebben meegedeeld dat zij voor bepaalde projecten niet in staat zullen zijn om componenten met de vereiste certificeringsverklaringen te leveren. Bijgevolg is de Commissie van mening dat in dit geval niet is voldaan aan de vereiste van dringende omstandigheden of behoeften. (10) Bovendien is de Commissie van mening dat de ontheffing niet voldoet aan de in artikel 71, lid 1, onder d), van Verordening (EU) 2018/1139 vastgestelde beperkingen van de omvang en de duur ervan. Hoewel de ontheffing alleen wordt verleend voor gevallen waarin hercertificering van een prototype van een component onmogelijk is, geldt de ontheffing daadwerkelijk voor elk STC-project dat tijdens de toepassingsperiode ervan wordt uitgevoerd en voor een onbeperkt aantal mogelijke componenten die ter ondersteuning van een dergelijk STC-project of dergelijke STC-projecten worden geïnstalleerd. Voorts merkt de Commissie op dat het LBA niet heeft aangetoond dat de duur van de ontheffing beperkt is tot wat strikt noodzakelijk is. Hoewel de ontheffing op 31 december 2021 afloopt, heeft het LBA niet overtuigend gemotiveerd hoe die vervaldatum verband houdt met de omstandigheden of behoeften die deze ontheffing vereisen. (11) Bijgevolg voldoet de door het LBA verleende ontheffing niet aan de voorwaarden van artikel 71, lid 1, van Verordening (EU) 2018/1139, HEEFT HET VOLGENDE BESLUIT VASTGESTELD: Artikel 1 De ontheffing van de eisen van punt 145.A.42 van bijlage II (deel‐145) bij Verordening (EU) nr. 1321/2014, verleend door Duitsland en op 25 februari 2020 aangemeld bij de Commissie, het Agentschap van de Europese Unie voor de veiligheid van de luchtvaart en de andere lidstaten, op grond waarvan Lufthansa Technik AG in bepaalde gevallen niet hoeft te voldoen aan punt 145.A.42 voor bepaalde componenten die door Lufthansa Technik AG zullen worden geïnstalleerd en die als prototype zijn vervaardigd, voldoet niet aan de voorwaarden van artikel 71, lid 1, van Verordening (EU) 2018/1139. Artikel 2 Dit besluit is gericht tot de Bondsrepubliek Duitsland. Gedaan te Brussel, 14 oktober 2020. Voor de Commissie Adina VĂLEAN Lid van de Commissie ( 1 ) PB L 212 van 22.8.2018, blz. 1 . ( 2 ) Verordening (EU) nr. 1321/2014 van de Commissie van 26 november 2014 betreffende de permanente luchtwaardigheid van luchtvaartuigen en luchtvaartproducten, ‐onderdelen en ‐uitrustingsstukken, en betreffende de goedkeuring van bĳ voornoemde taken betrokken organisaties en personen ( PB L 362 van 17.12.2014, blz. 1 ).",
  "source": "EUR LEX"
}