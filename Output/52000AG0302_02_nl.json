{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:52000AG0302(02):NL:HTML\">",
  "content": "EUR-Lex - 52000AG0302(02) - NL Avis juridique important | 52000AG0302(02) Advies van de Raad van 31 januari 2000 over het geactualiseerde stabiliteitsprogramma van Ierland voor de periode 2000-2002 Publicatieblad Nr. C 060 van 02/03/2000 blz. 0002 - 0002 ADVIES VAN DE RAAD van 31 januari 2000 over het geactualiseerde stabiliteitsprogramma van Ierland voor de periode 2000-2002 (2000/C 60/02) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid(1), met name op artikel 5, lid 3, Gelet op de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: Op 31 januari 2000 heeft de Raad het geactualiseerde stabiliteitsprogramma van Ierland voor de periode 2000-2002 besproken(2). De Raad neemt met genoegen kennis van de resultaten van de uitvoering van het programma in 1999. De Ierse economie vertoont een snelle expansie: de reële groei van het BBP bedroeg 8,4 % en de werkgelegenheid is toegenomen met ongeveer 4,75 %. Dankzij deze zeer gunstige economische resultaten werden de prognoses inzake verbetering van de begrotingssituatie aanzienlijk overschreden. De Raad stelt met genoegen vast dat de algemene begroting in 1999 met een groot overschot sloot en dat de verhouding tussen de overheidsschuld en het BBP nog verder is afgenomen. In 1999 voldeed Ierland reeds aan zijn verplichtingen in het kader van het stabiliteits- en groeipact. Dit zal ook het geval zijn in de periode 2000-2002. De Raad merkt op dat het geraamde algemene begrotingsoverschot, zelfs met inachtneming van de aanzienlijke voorfinanciering van de overheidspensioenen, in elk jaar voldoende groot is om een veiligheidsmarge te bieden tegen overschrijding van de referentiewaarde van 3 % van het BBP van het Verdrag in geval van normale conjunctuurschommelingen. Ook stelt hij vast dat de verhouding tussen de overheidsschuld en het BBP in de programmaperiode steeds verder daalt. De Raad acht het macro-economische scenario dat in het geactualiseerde stabiliteitsprogramma wordt voorgesteld, geloofwaardig. De economie bevindt zich thans echter in een gevorderd stadium van de cyclus, en de beschikbare binnenlandse beleidsinstrumenten moeten worden ingezet om de inflatiedruk te beperken. In dit verband herinnert de Raad aan de aanbevelingen uit de globale richtsnoeren voor het economisch beleid 1999 en dringt hij erop aan dat de begrotingspolitiek wordt gebruikt om de economische stabiliteit te verzekeren. Gelet op de mate van oververhitting van de economie acht de Raad dit aangewezen bij de uitvoering van de begroting voor 2000 en de planning daarna, maar hij accepteert ook de doelstellingen voor de aanbodzijde van de begrotingsstrategie op middellange termijn. Het doet de Raad genoegen dat in het geactualiseerde programma wordt ingegaan op structurele hervormingen. Zo werd het nationale ontwikkelingsplan 2000-2006 gepubliceerd naar aanleiding van het verzoek van de Raad om een meer gedetailleerd programma dat gericht is op de behoeften aan materieel en menselijk kapitaal van de nog steeds snel groeiende economie, waarbij rekening is gehouden met een verwachte vermindering van de overdrachten uit de Structuurfondsen. (1) PB L 209 van 2.8.1997, blz. 1. (2) Het stabiliteitsprogramma van Ierland 1999-2001 was voorwerp van een advies van de Raad van 18 januari 1999 (PB C 42 van 17.2.1999, blz. 4).",
  "source": "EUR LEX"
}