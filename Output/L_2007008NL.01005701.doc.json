{
  "url": "http://www.w3.org/1999/xhtml\">",
  "content": "L_2007008NL.01005701.xml 13.1.2007 NL Publicatieblad van de Europese Unie L 8/57 BESCHIKKING VAN DE COMMISSIE van 22 december 2006 tot vaststelling van overgangsmaatregelen voor bepaalde onder Verordening (EG) nr. 853/2004 van het Europees Parlement en de Raad vallende producten van dierlijke oorsprong die vóór 1 januari 2007 uit derde landen in Bulgarije en Roemenië zijn binnengebracht (Kennisgeving geschied onder nummer C(2006) 7019) (Voor de EER relevante tekst) (2007/29/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op het Verdrag betreffende de toetreding van Bulgarije en Roemenië, en met name op artikel 4, lid 3, Gelet op de Akte van toetreding van Bulgarije en Roemenië, en met name op artikel 42, Overwegende hetgeen volgt: (1) Bulgarije en Roemenië treden op 1 januari 2007 tot de Gemeenschap toe. Bepaalde producten van dierlijke oorsprong uit derde landen, die vóór die datum uit derde landen in Bulgarije en Roemenië zijn binnengebracht, zijn niet in overeenstemming met de desbetreffende communautaire voorschriften van Verordening (EG) nr. 853/2004 van het Europees Parlement en de Raad van 29 april 2004 houdende vaststelling van specifieke hygiënevoorschriften voor levensmiddelen van dierlijke oorsprong ( 1 ) . (2) Een deel van die producten is in Bulgarije en Roemenië al in het vrije verkeer gebracht; voor andere is dat nog niet het geval, zodat die in die twee landen nog onder douanetoezicht staan. (3) Ter vergemakkelijking van de overgang van de huidige regeling in Bulgarije en Roemenië naar de regeling die voortvloeit uit de toepassing van de communautaire wetgeving moeten er overgangsmaatregelen worden vastgesteld voor het in de handel brengen van die producten. (4) Ook moet worden bepaald dat producten die niet in overeenstemming zijn met de communautaire wetgeving niet in andere lidstaten mogen worden binnengebracht. Zij mogen alleen in de binnenlandse handel worden gebracht in Bulgarije of Roemenië of onder de juiste voorwaarden naar een derde land worden uitgevoerd. Aangezien voorts het huidige traceerbaarheidssysteem niet voldoet, mogen die niet-conforme producten niet worden verwerkt in inrichtingen die hun producten naar de Gemeenschap mogen verzenden. (5) Producten die één jaar na de toetreding nog niet in die twee landen in het vrije verkeer gebracht of uitgevoerd zijn en nog onder douanetoezicht opgeslagen zijn, moeten worden vernietigd. (6) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Toepassingsgebied Deze beschikking is van toepassing op producten van dierlijke oorsprong die: a) onder Verordening (EG) nr. 853/2004 vallen, maar niet aan de voorschriften van die verordening voldoen, en b) vóór 1 januari 2007 uit derde landen in Bulgarije en Roemenië zijn binnengebracht. Artikel 2 Producten van dierlijke oorsprong die vóór 1 januari 2007 in het vrije verkeer gebracht zijn 1.   Producten als bedoeld in artikel 1 (hierna „producten van dierlijke oorsprong” genoemd) die vóór 1 januari 2007 in Bulgarije en Roemenië (hierna „de nieuwe lidstaten” genoemd) in het vrije verkeer zijn gebracht, mogen tot en met 31 december 2007 alleen in die nieuwe lidstaat zelf in de handel worden gebracht. Producten van dierlijke oorsprong a) mogen niet worden verwerkt in inrichtingen die hun producten naar andere lidstaten mogen verzenden, en b) moeten wanneer zij in het vrije verkeer worden gebracht, voorzien zijn van het op dat moment in de nationale regelgeving van die nieuwe lidstaat voorgeschreven nationale keurmerk. 2.   De lidstaten zorgen er overeenkomstig Richtlijn 89/662/EEG van de Raad ( 2 ) , en met name artikel 3 daarvan, voor dat producten van dierlijke oorsprong niet tussen de lidstaten worden verhandeld. 3.   In afwijking van lid 1 mogen de nieuwe lidstaten tot en met 31 december 2007 toestaan dat producten van dierlijke oorsprong onder de volgende voorwaarden naar een derde land worden uitgevoerd: a) de uitvoer moet plaatsvinden overeenkomstig artikel 12 van Verordening (EG) nr. 178/2002 van het Europees Parlement en de Raad ( 3 ) ; b) elke zending moet onder toezicht van de bevoegde autoriteit rechtstreeks naar het derde land worden vervoerd, zonder daarbij over het grondgebied van andere lidstaten te gaan; c) elke zending moet worden uitgevoerd in een door de bevoegde autoriteit verzegeld transportmiddel en de zegels moeten op het punt waar zij de nieuwe lidstaat verlaten, worden geverifieerd. Artikel 3 Producten van dierlijke oorsprong die vóór 1 januari 2007 in de nieuwe lidstaten binnengebracht maar nog niet in het vrije verkeer gebracht zijn 1.   Voor producten van dierlijke oorsprong die vóór 1 januari 2007 in de nieuwe lidstaten binnengebracht zijn maar daar nog niet in het vrije verkeer gebracht zijn, gelden de leden 2 en 3. 2.   Deze producten van dierlijke oorsprong mogen overeenkomstig artikel 2 in de nieuwe lidstaten in het vrije verkeer gebracht of naar een derde land uitgevoerd worden. 3.   Vanaf 1 januari 2008 worden zendingen producten van dierlijke oorsprong die nog onder douanetoezicht staan, onder toezicht van de bevoegde autoriteit vernietigd. Alle kosten van een dergelijke vernietiging komen ten laste van de voor de zending verantwoordelijke persoon. Artikel 4 Toepassing Deze beschikking is van toepassing onder voorbehoud en vanaf de datum van inwerkingtreding van de Akte van toetreding van Bulgarije en Roemenië. Artikel 5 Adressaten Deze beschikking is gericht tot de lidstaten. Gedaan te Brussel, 22 december 2006. Voor de Commissie Markos KYPRIANOU Lid van de Commissie ( 1 ) PB L 139 van 30.4.2004, blz. 55 , gerectificeerd in PB L 226 van 25.6.2004, blz. 22 . Verordening laatstelijk gewijzigd bij Verordening (EG) nr. 2076/2005 van de Commissie ( PB L 338 van 22.12.2005, blz. 83 ). ( 2 ) PB L 395 van 30.12.1989, blz. 13 . ( 3 ) PB L 31 van 1.2.2002, blz. 1 .",
  "source": "EUR LEX"
}