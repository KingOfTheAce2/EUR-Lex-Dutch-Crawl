{
  "url": "http://www.w3.org/1999/xhtml\">",
  "content": "C_2011093NL.01000201.xml 25.3.2011 NL Publicatieblad van de Europese Unie C 93/2 BESLUIT VAN HET BUREAU VAN HET EUROPEES PARLEMENT van 23 maart 2011 tot wijziging van de bepalingen tot uitvoering van het Statuut van de leden van het Europees Parlement 2011/C 93/03 HET BUREAU VAN HET EUROPEES PARLEMENT, Gelet op het Verdrag betreffende de werking van de Europese Unie, en met name op artikel 223, lid 2, Gelet op het Statuut van de leden van het Europees Parlement ( 1 ) , Gelet op artikel 8 en artikel 23 van het Reglement van het Europees Parlement, Gelet op de onderstaande overwegingen: (1) Leden en voormalige leden die een overbruggingstoelage of een pensioen ontvangen, hebben recht op vergoeding van ziektekosten van ieder ten laste komend kind totdat het de leeftijd van 21 jaar bereikt, of uiterlijk 25 jaar als het voltijds onderwijs of een beroepsopleiding volgt. Ingeval een ten laste komend kind aan een ernstige ziekte lijdt of een handicap heeft waardoor het niet in zijn behoeften kan voorzien, dient de maximumleeftijd voor vergoeding van ziektekosten te komen te vervallen. (2) Leden kunnen op bepaalde voorwaarden een vergoeding ontvangen van kosten voor bijkomende reizen, d.w.z. in verband met reizen in het kader van de uitoefening van hun functie buiten de lidstaat waar zij verkozen zijn. Het zou moeten toegestaan zijn dat leden dergelijke aanvullende reizen combineren met niet-officiële nevenactiviteiten, mits de te vergoeden reis- en verblijfkosten daardoor niet stijgen. (3) Leden die deelnemen aan officiële activiteiten buiten het grondgebied van de Europese Unie, hebben in naar behoren gemotiveerde uitzonderlijke omstandigheden recht op vergoeding van de verblijfkosten die naar redelijkheid tijdens het traject zijn gemaakt, met uitzondering van de kosten die in de lidstaat waar zij verkozen zijn, gemaakt zijn. Aangezien laatstgenoemde kosten evenwel onlosmakelijk verbonden zijn met de reiskosten in verband met de officiële reis, verdient het geen aanbeveling ze in mindering te brengen op het te vergoeden bedrag voor de verblijfkosten die naar redelijkheid tijdens het traject zijn gemaakt. (4) Bij gewijzigde begroting nr. 1 van de Europese Unie voor het begrotingsjaar 2010 ( 2 ) is de vergoeding voor assistentie aan de leden verhoogd met 1 500 EUR, gelet op de toegenomen werkdruk voor de leden door de inwerkingtreding van het Verdrag van Lissabon. De bepalingen tot uitvoering van het Statuut van de leden van het Europees Parlement ( 3 ) („uitvoeringsbepalingen”) zijn dienovereenkomstig gewijzigd bij besluit van het Bureau van 11 en 23 november 2009, 14 december 2009, 19 april 2010 en 5 juli 2010 ( 4 ) . Om dezelfde reden is in de algemene begroting van de Europese Unie voor het begrotingsjaar 2011 een even grote verhoging opgenomen. Deze was echter nog in de reserve gehouden bij resolutie van het Parlement van 20 oktober 2010 over het standpunt van de Raad inzake het ontwerp van algemene begroting van de Europese Unie voor het begrotingsjaar 2011 — alle afdelingen ( 5 ) . Op 3 maart 2011 besloot de Begrotingscommissie de tweede verhoging vrij te geven. Het Bureau nam op 7 maart 2011 kennis van dat besluit en onderschreef het voorstel om de uitvoeringsbepalingen dienovereenkomstig te wijzigen, HEEFT HET VOLGENDE BESLUIT VASTGESTELD: Artikel 1 De uitvoeringsbepalingen worden als volgt gewijzigd: 1. Artikel 3, lid 1, onder a), wordt vervangen door: „a) leden en voormalige leden die een overbruggingstoelage als bedoeld in artikel 13 van het statuut of een pensioen uit hoofde van de artikelen 14 en 15 van het statuut ontvangen, voor de kosten van henzelf en de kosten i) van hun echtgenoot of ongehuwde partner zoals gedefinieerd in artikel 58, lid 2, en ii) van ieder ten laste komend kind zoals gedefinieerd in artikel 58, lid 3, totdat het kind de leeftijd van 21 jaar bereikt of uiterlijk 25 jaar als het voltijds onderwijs of een beroepsopleiding volgt, of zonder leeftijdsbeperking, als het aan een ernstige ziekte lijdt of een handicap heeft waardoor het niet in zijn behoeften kan voorzien, voor zover de echtgenoot, de ongehuwde partner en de ten laste komende kinderen niet krachtens enige andere wettelijke of bestuursrechtelijke bepaling prestaties van dezelfde aard of dezelfde hoogte kunnen verkrijgen als leden of voormalige leden.”. 2. Artikel 14, onder a), wordt vervangen door: „a) in gevallen als bedoeld in artikel 10, lid 1, onder b): uitnodiging of programma van het evenement dat de leden hebben bijgewoond of andere bewijsstukken waaruit blijkt dat de reis is gemaakt in het kader van de uitoefening van hun mandaat, of, in het in artikel 22, lid 2 bis, bedoelde geval, een verklaring van het lid dat de reis is gemaakt in het kader van de uitoefening van zijn mandaat;”. 3. In artikel 22 worden de volgende nieuwe leden ingevoegd: a) Lid 2 ter wordt vervangen door: „2 ter.   Verzoeken tot vergoeding van kosten van reizen die worden gemaakt om op uitnodiging van een lid of een fractie in het Europees Parlement deel te nemen aan een activiteit gaan ook vergezeld van andere stukken ter staving van het feit dat het lid de reis in het kader van de uitvoering van zijn mandaat heeft gemaakt.”; b) De volgende leden worden ingevoegd: „2 quinquies.   De leden kunnen een aanvullende reis met niet-officiële nevenactiviteiten combineren, mits de te vergoeden reis- en verblijfskosten daardoor niet stijgen. 2 sexies.   De kosten van activiteiten in het kader van een aanvullende reis kunnen niet met andere publieke of particuliere gelden worden vergoed.”. 4. Artikel 24, lid 3, onder c), wordt vervangen door: „c) in naar behoren gemotiveerde uitzonderlijke omstandigheden, vergoeding van de verblijfkosten die naar redelijkheid tijdens het traject zijn gemaakt.”. 5. Artikel 33, lid 4 wordt vervangen door: „4.   De maximumvergoeding voor de kosten van alle in artikel 34 vermelde medewerkers bedraagt 18 189 EUR per maand. Met ingang van 1 mei 2010 wordt dat bedrag bepaald op 19 689 EUR. Met ingang van 1 juli 2010 wordt dat bedrag bepaald op 19 709 EUR. Met ingang van 1 januari 2011 wordt dat bedrag bepaald op 21 209 EUR.”. Artikel 2 1.   Dit besluit treedt in werking op de dag na de bekendmaking ervan in het Publicatieblad van de Europese Unie . 2.   Dit besluit is van toepassing met ingang van dezelfde dag, met uitzondering van artikel 1, punt 5, dat van toepassing is met ingang van 14 juli 2009. ( 1 ) Besluit 2005/684/EG, Euratom van het Europees Parlement van 28 september 2005 houdende aanneming van het Statuut van de leden van het Europees Parlement ( PB L 262 van 7.10.2005, blz. 1 ). ( 2 ) PB L 183 van 16.7.2010, blz. 1 . ( 3 ) Besluit van het Bureau van het Europees Parlement van 19 mei en 9 juli 2008 houdende de uitvoeringsbepalingen van het Statuut van de leden van het Europees Parlement ( PB C 159 van 13.7.2009, blz. 1 ). ( 4 ) PB C 180 van 6.7.2010, blz. 1 . ( 5 ) Aangenomen teksten, P7_TA(2010)0372.",
  "source": "EUR LEX"
}