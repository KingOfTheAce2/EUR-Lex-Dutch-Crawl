{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001G0703(01):NL:HTML\">",
  "content": "EUR-Lex - 32001G0703(01) - NL Avis juridique important | 32001G0703(01) Resolutie van de Raad van 25 juni 2001 inzake de uitwisseling van DNA-analyseresultaten Publicatieblad Nr. C 187 van 03/07/2001 blz. 0001 - 0004 Resolutie van de Raad van 25 juni 2001 inzake de uitwisseling van DNA-analyseresultaten (2001/C 187/01) DE RAAD VAN DE EUROPESE UNIE, HERINNEREND AAN de doelstellingen van het Verdrag betreffende de Europese Unie; INDACHTIG de bescherming van persoonsgegevens zoals geregeld in Verdrag nr. 108 van de Raad van Europa tot bescherming van personen met betrekking tot de geautomatiseerde verwerking van persoonsgegevens (Straatsburg, 28 januari 1981), Aanbeveling (87) 15 van het Comité van ministers van de Raad van Europa tot regeling van het gebruik van persoonsgegevens op politieel gebied en, in voorkomend geval, Aanbeveling (92) 1 van 10 februari 1992 van het Comité van ministers van de Raad van Europa inzake het gebruik van strafvorderlijk DNA-onderzoek; HERINNEREND AAN de resolutie van de Raad van 9 juni 1997 inzake de uitwisseling van DNA-analyseresultaten(1); REKENING HOUDEND MET de in het kader van het STOP-programma van de Europese Unie krachtens het Gemeenschappelijk Optreden 96/700/JBZ van 29 november 1996 door de Raad aangenomen op grond van artikel K.3 van het Verdrag betreffende de Europese Unie, tot vaststelling van een stimulerings- en uitwisselingsprogramma voor personen die verantwoordelijk zijn voor acties tegen mensenhandel en seksuele uitbuiting van kinderen(2) gefinancierde werkzaamheden van de Groep DNA van het Europees netwerk van gerechtelijke laboratoria (ENFSI) betreffende de harmonisering van DNA-merkers en DNA-technologie; OVERWEGENDE dat de technische aspecten die inherent zijn aan onderzoek waarbij DNA-technieken worden gebruikt, in aanmerking moeten worden genomen bij de ontwikkeling van de samenwerkingsactiviteiten; OVERWEGENDE dat DNA-analyses van aanzienlijke waarde blijken te zijn bij strafrechtelijk onderzoek en dat een efficiënte uitwisseling van DNA-analyseresultaten kan worden verbeterd door dezelfde DNA-merkers te gebruiken; ERVAN OVERTUIGD dat deze uitwisseling essentieel is voor een gerichte, doeltreffende en systematische bestrijding van criminaliteit; VOOR OGEN HOUDEND dat het daarom passend is om een eerste minimumlijst op te stellen van in de lidstaten bij forensische DNA-analyses gebruikte DNA-merkers, die in het kader van een dergelijke uitwisseling kan worden gebruikt; BENADRUKKEND dat DNA-analyseresultaten alleen mogen worden uitgewisseld wanneer er redenen zijn om aan te nemen dat dit relevante informatie voor strafrechtelijk onderzoek zal opleveren, HEEFT DE VOLGENDE RESOLUTIE AANGENOMEN: I. DEFINITIES 1. \"DNA-merker\": de locus in een DNA-molecule die tussen individuen discriminerende informatie bevat; 2. \"DNA-analyseresultaat\": een voor de rapportage gebruikte letter- of cijfercode op basis van de analyse van een of meer DNA-loci. Het DNA-analyseresultaat D3S1358 14-15, D21S11 28-30 bijvoorbeeld betekent dat het gaat om een individu van het type 14-15 wat DNA-merker D3S1358 betreft en om type 28-30 wat DNA-merker D21S11 betreft; 3. \"Europese standaardset (ESS)\": de set van DNA-merkers in de lijst van bijlage I; 4. \"ESS-merker\": een DNA-merker die tot de Europese standaardset (ESS) behoort; 5. \"ESS-analyseresultaat\": een DNA-analyseresultaat dat tot stand is gekomen door gebruik te maken van de bovengenoemde DNA-merkers die tot de ESS behoren. II. FORENSISCHE DNA-TECHNIEKEN 1. Bij forensische DNA-analyse wordt de lidstaten verzocht ten minste gebruik te maken van de in bijlage I genoemde DNA-merkers die de Europese standaardset (ESS) vormen, teneinde de uitwisseling van DNA-analyseresultaten te vergemakkelijken. 2. De lidstaten wordt verzocht ESS-analyseresultaten tot stand te brengen volgens wetenschappelijk geteste en goedgekeurde DNA-technieken die gebaseerd zijn op studies die zijn verricht in het kader van de Groep DNA van het Europees netwerk van gerechtelijke laboratoria (ENFSI). De lidstaten moeten desgevraagd kunnen specificeren welke kwaliteitsvereisten en geschiktheidstests worden gehanteerd. III. UITWISSELING VAN DNA-ANALYSERESULTATEN 1. Er wordt bij de lidstaten op aangedrongen om zich bij de uitwisseling van DNA-analyseresultaten te beperken tot chromosoomgebieden die geen genetische informatie bevatten, dat wil zeggen waarvan niet bekend is dat zij informatie bevatten over specifieke erfelijke eigenschappen. 2. Van de DNA-merkers in bijlage I is niet bekend dat zij informatie bevatten over specifieke erfelijke eigenschappen. Mocht de wetenschap zich op een zodanige wijze ontwikkelen dat kan worden vastgesteld dat één van de in deze resolutie aanbevolen DNA-merkers informatie bevat over specifieke erfelijke eigenschappen, dan wordt de lidstaten aanbevolen deze merker niet langer te gebruiken bij de uitwisseling van DNA-analyseresultaten. Ook wordt de lidstaten aanbevolen klaar te staan om ontvangen DNA-analyseresultaten te verwijderen, mocht blijken dat die resultaten informatie over specifieke erfelijke eigenschappen bevatten. 3. De lidstaten worden aangemoedigd om voor de uitwisseling van door middel van de ESS verkregen resultaten, gebruik te maken van het formulier in bijlage II, dat gebaseerd is op de reeds in andere internationale organisaties, zoals Interpol, gehanteerde norm. De lidstaten worden aangespoord hiertoe één enkel contactpunt aan te wijzen. 4. Om de uitwisseling van DNA-analyseresultaten tussen de lidstaten te vergemakkelijken, dient de mogelijkheid van elektronische transmissie te worden overwogen. 5. Het bepaalde onder 1 en 2, doet geen afbreuk aan bilaterale regelingen tussen de lidstaten inzake het gebruik van specifieke DNA-merkers die overeenkomstig hun nationale wetgeving zijn vastgesteld. (1) PB C 193 van 24.6.1997, blz. 2. (2) PB L 322 van 12.12.1996, blz. 7. BIJLAGE I De Europese standaardset (ESS) omvat de volgende DNA-merkers: D3S1358 VWA D8S1179 D21S11 D18S51 HUMTH01 FGA BIJLAGE II >PIC FILE= \"C_2001187NL.000302.EPS\"> >PIC FILE= \"C_2001187NL.000401.EPS\">",
  "source": "EUR LEX"
}