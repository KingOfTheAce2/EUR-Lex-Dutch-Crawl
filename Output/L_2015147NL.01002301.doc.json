{
  "url": "http://www.w3.org/1999/xhtml\">",
  "content": "L_2015147NL.01002301.xml 12.6.2015 NL Publicatieblad van de Europese Unie L 147/23 UITVOERINGSBESLUIT (EU) 2015/903 VAN DE COMMISSIE van 10 juni 2015 betreffende een door Spanje overeenkomstig Richtlijn 2006/42/EG van het Europees Parlement en de Raad genomen maatregel om het in de handel brengen van een grastrimmer geproduceerd door NINGBO SPARK TOOLS Co. Ltd (China) te verbieden (Kennisgeving geschied onder nummer C(2015) 3800) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2006/42/EG van het Europees Parlement en de Raad van 17 mei 2006 betreffende machines, en tot wijziging van Richtlijn 95/16/EG ( 1 ) , en met name artikel 11, lid 3, Overwegende hetgeen volgt: (1) Spanje heeft de Commissie in kennis gesteld van een maatregel om het in de handel brengen van een grastrimmer N1E-SPK-200 (CB200-08) die vervaardigd wordt door NINGBO SPARK TOOLS Co. Ltd (China), ingevoerd wordt door ADEO SERVICES (Frankrijk) en in Spanje verdeeld wordt door LEROY MERLIN (Spanje) te verbieden. (2) De grastrimmer was overeenkomstig Richtlijn 2006/42/EG betreffende machines voorzien van de CE-markering. (3) De reden voor de maatregel was de niet-overeenstemming van de grastrimmer met de essentiële veiligheids- en gezondheidseisen van bijlage I bij Richtlijn 2006/42/EG, punt 1.4.1 — Algemene eisen voor afschermingen en beveiligingsinrichtingen, punt 1.4.2 — Bijzondere eisen voor afschermingen, en punt 1.7.3 — Markering op machines, omdat de afstand tussen het snijgedeelte en de beschermkap van de machine kleiner was dan 10 mm, met een risico op snijwonden als gevolg. (4) Spanje heeft de verdeler op de hoogte gebracht van de gebreken. De verdeler heeft de nodige maatregelen getroffen om de niet-conforme producten uit de handel te halen. (5) De beschikbare documentatie, de opmerkingen en de maatregelen van de betrokken partijen tonen aan dat de grastrimmer N1E-SPK-200 (CB200-08) niet voldoet aan de essentiële gezondheids- en veiligheidseisen van Richtlijn 2006/42/EG. Het is daarom passend de door Spanje genomen maatregel als gerechtvaardigd te beschouwen, HEEFT HET VOLGENDE BESLUIT VASTGESTELD: Artikel 1 De door Spanje genomen maatregel om het in de handel brengen van een grastrimmer N1E-SPK-200 (CB200-08) die vervaardigd wordt door NINGBO SPARK TOOLS Co. Ltd (China), ingevoerd wordt door ADEO SERVICES (Frankrijk) en in Spanje verdeeld wordt door LEROY MERLIN (Spanje), te verbieden, is gerechtvaardigd. Artikel 2 Dit besluit is gericht tot de lidstaten. Gedaan te Brussel, 10 juni 2015. Voor de Commissie Elżbieta BIEŃKOWSKA Lid van de Commissie ( 1 ) PB L 157 van 9.6.2006, blz. 24 .",
  "source": "EUR LEX"
}