{
  "url": "http://www.w3.org/1999/xhtml\">",
  "content": "L_2015257NL.01001201.xml 2.10.2015 NL Publicatieblad van de Europese Unie L 257/12 UITVOERINGSVERORDENING (EU) 2015/1757 VAN DE COMMISSIE van 28 september 2015 tot goedkeuring van folpet als werkzame stof voor gebruik in biociden voor productsoort 6 (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 528/2012 van het Europees Parlement en de Raad van 22 mei 2012 betreffende het op de markt aanbieden en het gebruik van biociden ( 1 ) en met name artikel 90, lid 2, Overwegende hetgeen volgt: (1) Italië heeft op 13 juli 2009 overeenkomstig artikel 11, lid 1, van Richtlijn 98/8/EG van het Europees Parlement en de Raad ( 2 ) een aanvraag ontvangen voor de opneming van de werkzame stof folpet in bijlage I bij die richtlijn voor gebruik in productsoort 6 (conserveringsmiddelen in conserven), zoals gedefinieerd in bijlage V bij die richtlijn, die overeenkomt met productsoort 6, zoals gedefinieerd in bijlage V bij Verordening (EU) nr. 528/2012. (2) Italië heeft in juni 2011 overeenkomstig artikel 11, lid 2, van Richtlijn 98/8/EG het beoordelingsverslag met aanbevelingen bij de Commissie ingediend. (3) Op 17 juni 2014 heeft het Comité voor biociden het advies van het Europees Agentschap voor chemische stoffen geformuleerd, met betrekking tot de conclusies van de beoordelende bevoegde autoriteit. (4) Volgens dat advies kan van biociden die voor productsoort 6 worden gebruikt en folpet bevatten, worden verwacht dat zij aan de eisen van artikel 5 van Richtlijn 98/8/EG voldoen, mits aan bepaalde voorwaarden voor het gebruik is voldaan. (5) Bijgevolg moet folpet worden goedgekeurd voor gebruik in biociden voor productsoort 6, mits aan de specifieke voorwaarden in de bijlage wordt voldaan. (6) Aangezien folpet voldoet aan de criteria voor indeling als huidallergeen van categorie 1 zoals gedefinieerd in bijlage I bij Verordening (EG) nr. 1272/2008 van het Europees Parlement en de Raad ( 3 ) moeten behandelde voorwerpen die met folpet behandeld zijn of waarin folpet is verwerkt op passende wijze worden geëtiketteerd wanneer zij in de handel worden gebracht. (7) De in deze verordening vervatte maatregelen zijn in overeenstemming met het advies van het Permanent Comité voor biociden, HEEFT DE VOLGENDE VERORDENING VASTGESTELD: Artikel 1 Folpet wordt goedgekeurd als werkzame stof voor gebruik in biociden voor productsoort 6, onder voorbehoud van de naleving van de in de bijlage vastgestelde specificaties en voorwaarden. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 september 2015. Voor de Commissie De voorzitter Jean-Claude JUNCKER ( 1 ) PB L 167 van 27.6.2012, blz. 1 . ( 2 ) Richtlijn 98/8/EG van het Europees Parlement en de Raad van 16 februari 1998 betreffende het op de markt brengen van biociden ( PB L 123 van 24.4.1998, blz. 1 ). ( 3 ) Verordening (EG) nr. 1272/2008 van het Europees Parlement en de Raad van 16 december 2008 betreffende de indeling, etikettering en verpakking van stoffen en mengsels tot wijziging en intrekking van de Richtlijnen 67/548/EEG en 1999/45/EG en tot wijziging van Verordening (EG) nr. 1907/2006 ( PB L 353 van 31.12.2008, blz. 1 ). BIJLAGE Triviale naam IUPAC-naam Identificatienummers Minimale zuiverheidsgraad van de werkzame stof ( 1 ) Datum van goedkeuring Datum van het verstrijken van de goedkeuring Productsoort Bijzondere voorwaarden Folpet IUPAC-naam: N-(trichloormethylthio)ftaalimide EG-nr: 205-088-6 CAS-nr.: 133-07-3 940 g/kg 1 januari 2016 31 december 2025 6 Bij de beoordeling van het product moet bijzondere aandacht worden besteed aan de blootstellingen, de risico's en de doeltreffendheid voor elk gebruik waarvoor toelating werd aangevraagd, maar dat geen voorwerp was van de risicobeoordeling van de werkzame stof op het niveau van de Unie. Aan toelatingen voor biociden worden de volgende voorwaarden verbonden: 1) Voor industriële gebruikers moeten veilige operationele procedures en passende organisatorische maatregelen worden vastgesteld. Bij de toepassing van de producten moeten passende persoonlijke beschermingsmiddelen worden gebruikt wanneer de blootstelling niet op andere manieren tot een aanvaardbaar niveau kan worden beperkt. 2) Gelet op de risico's voor het bodemcompartiment moet op de etiketten en zo nodig op de veiligheidsinformatiebladen van producten worden aangegeven dat maatregelen worden genomen ter bescherming van de bodem bij het aanbrengen van de geconserveerde mengsels in de openlucht om verliezen te voorkomen en emissies in het milieu te beperken, tenzij het bewijs wordt geleverd dat de risico's op een andere wijze tot een aanvaardbaar niveau kunnen worden gereduceerd. 3) Gelet op de risico's voor het bodemcompartiment worden producten niet toegelaten voor de conservering van mengsels die in de openlucht door middel van verstuiving worden aangebracht, tenzij het bewijs wordt geleverd dat de risico's tot een aanvaardbaar niveau kunnen worden gereduceerd. Voor het in de handel brengen van behandelde voorwerpen geldt de volgende voorwaarde: de persoon die verantwoordelijk is voor het in de handel brengen van een behandeld voorwerp dat met folpet is behandeld of waarin folpet is verwerkt, ziet erop toe dat het op het behandelde voorwerp aangebrachte etiket de informatie bevat die is bedoeld artikel 58, lid 3, tweede alinea, van Verordening (EU) nr. 528/2012. ( 1 ) De in deze kolom vermelde zuiverheid was de minimale zuiverheidsgraad van de werkzame stof die voor de overeenkomstig artikel 11 van Richtlijn 98/8/EG uitgevoerde beoordeling is gebruikt. De werkzame stof in het in de handel gebrachte product kan dezelfde of een andere zuiverheid hebben, voor zover bewezen is dat de werkzame stof technisch gelijkwaardig is aan de beoordeelde werkzame stof.",
  "source": "EUR LEX"
}