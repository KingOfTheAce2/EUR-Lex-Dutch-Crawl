{
  "url": "http://www.w3.org/1999/xhtml\">",
  "content": "L_2022171NL.01000101.xml 28.6.2022 NL Publicatieblad van de Europese Unie L 171/1 BESLUIT (EU) 2022/1007 VAN DE RAAD van 20 juni 2022 betreffende de sluiting namens de Unie van de partnerschapsovereenkomst op het gebied van betrekkingen en samenwerking tussen de Europese Unie en haar lidstaten, enerzijds, en Nieuw-Zeeland, anderzijds DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 37, Gezien het Verdrag betreffende de werking van de Europese Unie, en met name artikel 207 en artikel 212, lid 1, in samenhang met artikel 218, lid 6, punt a), en artikel 218, lid 8, tweede alinea, Gezien het gezamenlijk voorstel van de Europese Commissie en de hoge vertegenwoordiger van de Unie voor buitenlandse zaken en veiligheidsbeleid, Gezien de goedkeuring door het Europees Parlement ( 1 ) , Overwegende hetgeen volgt: (1) Overeenkomstig Besluit (EU) 2016/2079 van de Raad ( 2 ) is de partnerschapsovereenkomst op het gebied van betrekkingen en samenwerking tussen de Europese Unie en haar lidstaten, enerzijds, en Nieuw-Zeeland, anderzijds (“de overeenkomst”), op 5 oktober 2016 ondertekend en worden sommige bepalingen ervan voorlopig toegepast overeenkomstig artikel 58 van de overeenkomst, in afwachting van de inwerkingtreding van de overeenkomst. (2) Met de overeenkomst wordt gestreefd naar versterking van de samenwerking op uiteenlopende beleidsterreinen, waaronder mensenrechten, non-proliferatie van massavernietigingswapens, terrorismebestrijding, economische en handelsaangelegenheden, gezondheid, milieu, klimaatverandering, energie, onderwijs, cultuur, arbeid, rampenbeheer, visserij en maritieme aangelegenheden, vervoer, juridische samenwerking, en de bestrijding van witwassen, financiering van terrorisme, georganiseerde misdaad en corruptie. (3) De overeenkomst dient te worden goedgekeurd, HEEFT HET VOLGENDE BESLUIT VASTGESTELD: Artikel 1 De partnerschapsovereenkomst op het gebied van betrekkingen en samenwerking tussen de Europese Unie en haar lidstaten, enerzijds, en Nieuw-Zeeland, anderzijds, wordt namens de Unie goedgekeurd ( 3 ) . Artikel 2 De voorzitter van de Raad verricht namens de Unie de in artikel 58, lid 1, van de overeenkomst bedoelde kennisgeving ( 4 ) . Artikel 3 De hoge vertegenwoordiger van de Unie voor buitenlandse zaken en veiligheidsbeleid zit de in artikel 53 van de overeenkomst bedoelde Gemengde Commissie mede voor. Afhankelijk van het onderwerp worden de Unie of, al naar het geval, de Unie en de lidstaten, in de Gemengde Commissie vertegenwoordigd. Artikel 4 Dit besluit treedt in werking op de datum waarop het wordt vastgesteld. Gedaan te Luxemburg, 20 juni 2022. Voor de Raad De voorzitter J. BORRELL FONTELLES ( 1 ) Goedkeuring van 16 november 2017 (nog niet bekendgemaakt in het Publicatieblad). ( 2 ) Besluit (EU) 2016/2079 van de Raad van 29 september 2016 betreffende de ondertekening namens de Europese Unie en de voorlopige toepassing van de partnerschapsovereenkomst op het gebied van betrekkingen en samenwerking tussen de Europese Unie en haar lidstaten enerzijds, en Nieuw-Zeeland, anderzijds ( PB L 321 van 29.11.2016, blz. 1 ). ( 3 ) De tekst van de overeenkomst is bekendgemaakt in het Publicatieblad van de Europese Unie ( PB L 321 van 29.11.2016, blz. 3 ) samen met het besluit tot ondertekening en voorlopige toepassing ervan. ( 4 ) De datum van inwerkingtreding van de overeenkomst zal door het secretariaat-generaal van de Raad in het Publicatieblad van de Europese Unie worden bekendgemaakt.",
  "source": "EUR LEX"
}