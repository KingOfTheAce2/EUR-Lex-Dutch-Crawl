{
  "url": "http://www.w3.org/1999/xhtml\">",
  "content": "L_2011034NL.01003701.xml 9.2.2011 NL Publicatieblad van de Europese Unie L 34/37 VERORDENING (EU) Nr. 113/2011 VAN DE COMMISSIE van 7 februari 2011 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gelet op Verordening (EEG) nr. 2658/87 van de Raad van 23 juli 1987 met betrekking tot de statistiek- en tariefnomenclatuur en het gemeenschappelijk douanetarief ( 1 ) , en met name op artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, moeten bepalingen worden vastgesteld voor de indeling van de in de bijlage bij onderhavige verordening vermelde goederen. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die geheel of gedeeltelijk of met toevoeging van onderverdelingen op de gecombineerde nomenclatuur is gebaseerd en die bij specifieke EU-wetgeving is vastgesteld met het oog op de toepassing van tariefmaatregelen en andere maatregelen in het kader van het goederenverkeer. (3) Volgens deze algemene regels moeten de in kolom 1 van de tabel in de bijlage beschreven goederen worden ingedeeld onder de in kolom 2 van die tabel vermelde GN-code, om de in kolom 3 vermelde redenen. (4) Er moet worden bepaald dat de houder van een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, deze inlichting nog drie maanden mag blijven gebruiken op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De bepalingen van deze verordening zijn in overeenstemming met het advies van het Comité Douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op een door de douane van een lidstaat verstrekte bindende tariefinlichting die niet in overeenstemming is met de bepalingen van deze verordening, kan nog gedurende drie maanden een beroep worden gedaan overeenkomstig artikel 12, lid 6, van Verordening (EEG) nr. 2913/92. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 februari 2011. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een product (zogenoemd „videobewakingssysteem voor baby’s”) opgemaakt als een set voor de verkoop in het klein, bestaande uit: — een draadloze televisiecamera met ingebouwde microfoon, videosignaalzender en antenne; de camera is uitgerust met een audio/video-uitgang; — een draadloze monitor voor kleurenweergave met vloeibare kristallen (lcd) met een beeldschermdiagonaal van ongeveer 14 cm (5,6 inches) en een beeldschermverhouding van 4:3, met ingebouwde luidspreker, videosignaalontvanger en antenne; de monitor is uitgerust met een audio/video-ingang; — twee adaptors; en — een audio/videokabel. De signalen worden van de camera naar de monitor gezonden met een frequentie van 2,4 GHz binnen een bereik van 150 meter. De set wordt gebruikt om op afstand toezicht te houden op baby’s. 8528 72 40 De indeling is vastgesteld op basis van de algemene regels 1, 3 b), 3 c) en 6 voor de interpretatie van de gecombineerde nomenclatuur, en de tekst van de GN-codes 8528, 8528 72 en 8528 72 40. Het product is een set in de zin van algemene indelingsregel 3 b), bestaande uit een camera van post 8525 en een ontvangtoestel voor televisie van post 8528, waarin de component die de set zijn wezenlijke karakter verleent, niet kan worden bepaald. Met toepassing van algemene indelingsregel 3 c), moet het product daarom als een ontvangtoestel voor televisie van GN-code 8528 72 40 worden ingedeeld.",
  "source": "EUR LEX"
}