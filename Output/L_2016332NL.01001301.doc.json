{
  "url": "http://www.w3.org/1999/xhtml\"><!--",
  "content": "L_2016332NL.01001301.xml 7.12.2016 NL Publicatieblad van de Europese Unie L 332/13 UITVOERINGSVERORDENING (EU) 2016/2141 VAN DE COMMISSIE van 6 december 2016 tot wijziging van Verordening (EG) nr. 1238/95 wat het aan het Communautair Bureau voor plantenrassen te betalen jaarlijks recht en onderzoeksrecht betreft DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 2100/94 van de Raad van 27 juli 1994 inzake het communautaire kwekersrecht ( 1 ) , en met name artikel 113, Na raadpleging van de raad van bestuur van het Communautair Bureau voor plantenrassen, Overwegende hetgeen volgt: (1) Artikel 9, lid 1, van Verordening (EG) nr. 1238/95 van de Commissie ( 2 ) bevat bepalingen betreffende het aan het Communautair Bureau voor plantenrassen („het Bureau”) te betalen recht voor elk jaar dat een communautair kwekersrecht geldt. (2) Aangezien het Bureau over onvoldoende financiële reserves beschikt om zijn begroting sluitend te houden en de continuïteit van zijn werkzaamheden te waarborgen, moet dat jaarlijks recht worden verhoogd. (3) In artikel 8, lid 1, van Verordening (EG) nr. 1238/95 en bijlage I bij die verordening is het bedrag vastgesteld van de aan het Bureau te betalen rechten voor het uitvoeren en doen uitvoeren van het technisch onderzoek van een ras waarvoor een aanvraag voor een communautair kwekersrecht wordt ingediend, het „onderzoeksrecht”. (4) Uit ervaring met het technisch onderzoek blijkt dat de onderzoeksrechten voor bepaalde kostengroepen mettertijd kunnen veranderen. De door het Bureau in rekening gebrachte rechten moeten worden afgestemd op het totaalbedrag van de kosten voor de kostengroepen die het Bureau aan de onderzoeksbureaus moet betalen. Daarom moeten de in bijlage I bij Verordening (EG) nr. 1238/95 opgenomen rechten voor de betrokken kostengroepen worden verhoogd. (5) Verordening (EG) nr. 1238/95 moet bijgevolg dienovereenkomstig worden gewijzigd. (6) Het is wenselijk dat de voorgestelde wijzigingen van toepassing worden met ingang van 1 januari 2017, zodat dit samenvalt met het begin van het nieuwe begrotingsjaar van het Bureau. (7) De in deze verordening vervatte maatregelen zijn in overeenstemming met het advies van het Permanent Comité voor kwekersrechten, HEEFT DE VOLGENDE VERORDENING VASTGESTELD: Artikel 1 Verordening (EG) nr. 1238/95 wordt als volgt gewijzigd: 1) In artikel 9 wordt lid 1 vervangen door: „1.   Het Bureau rekent de houder van een communautair kwekersrecht (hierna „de houder” genoemd) een recht aan van 330 EUR voor elk jaar dat dit communautaire kwekersrecht (hierna „jaarlijks recht” genoemd) geldt, zoals bedoeld in artikel 113, lid 2, onder d), van de basisverordening.”. 2) Bijlage I wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2017. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 6 december 2016. Voor de Commissie De voorzitter Jean-Claude JUNCKER ( 1 ) PB L 227 van 1.9.1994, blz. 1 . ( 2 ) Verordening (EG) nr. 1238/95 van de Commissie van 31 mei 1995 houdende toepassingsbepalingen van Verordening (EG) nr. 2100/94 van de Raad met betrekking tot de aan het Communautair Bureau voor plantenrassen te betalen rechten ( PB L 121 van 1.6.1995, blz. 31 ). BIJLAGE „BIJLAGE I Rechten voor technisch onderzoek als bedoeld in artikel 8 De rechten die voor het technisch onderzoek van een ras moeten worden betaald krachtens artikel 8 worden overeenkomstig de tabel vastgelegd: (in EUR) Kostengroep Recht Groep landbouwgewassen 1 Aardappel 1 760 2 Koolzaad 1 860 3 Grassen 2 430 4 Andere landbouwgewassen 1 530 Groep vruchtgewassen 5 Appelen 3 050 6 Aardbeien 2 920 7 Andere vruchtgewassen 2 810 Groep sierplanten 8 Sierplanten met levende referentieverzameling, in de kas getest 2 020 9 Sierplanten met levende referentieverzameling, getest in de open lucht 1 960 10 Sierplanten zonder levende referentieverzameling, in de kas getest 1 940 11 Sierplanten zonder levende referentieverzameling, in de open lucht getest 1 730 12 Sierplanten, speciale fytosanitaire voorwaarden 3 350 Groep groentegewassen 13 Groentegewassen, in de kas getest 2 360 14 Groentegewassen, in de open lucht getest 2 150 ”",
  "source": "EUR LEX"
}