{
  "url": "http://www.w3.org/1999/xhtml\"><!--",
  "content": "L_2017173NL.01004701.xml 6.7.2017 NL Publicatieblad van de Europese Unie L 173/47 UITVOERINGSBESLUIT (EU) 2017/1213 VAN DE COMMISSIE van 4 juli 2017 tot oprichting van het consortium Geïntegreerde Structuurbiologie — Consortium voor een Europese onderzoeksinfrastructuur (Instruct-ERIC) (Kennisgeving geschied onder nummer C(2017) 4507) (Slechts de teksten in de Deense, Engelse, Franse, Italiaanse, Nederlandse, Portugese, Slowaakse en Tsjechische taal zijn authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (ERIC) ( 1 ) , en met name artikel 6, lid 1, onder a), Overwegende hetgeen volgt: (1) België, Denemarken, Frankrijk, Griekenland, Israël, Italië, Nederland, Portugal, Slowakije, Spanje, Tsjechië, het Verenigd Koninkrijk, Zweden en het Europees Laboratorium voor moleculaire biologie (EMBL) hebben de Commissie verzocht het consortium Geïntegreerde Structuurbiologie — Consortium voor een Europese onderzoeksinfrastructuur (Instruct-ERIC) op te richten. Griekenland, Spanje, Zweden en het Europees Laboratorium voor moleculaire biologie (EMBL) hebben te kennen gegeven in eerste instantie als waarnemer aan Instruct-ERIC te willen deelnemen. Zij zijn overeengekomen dat het Verenigd Koninkrijk de gastlidstaat van Instruct-ERIC zal zijn. (2) Aangezien het Verenigd Koninkrijk op 29 maart 2017 ingevolge artikel 50 van het Verdrag betreffende de Europese Unie kennisgeving heeft gedaan van zijn voornemen zich uit de Unie terug te trekken, zullen de Verdragen niet meer van toepassing zijn op het Verenigd Koninkrijk met ingang van de datum van inwerkingtreding van het terugtrekkingsakkoord of, bij gebreke daarvan, na verloop van twee jaar na de kennisgeving, tenzij de Europese Raad met instemming van het Verenigd Koninkrijk tot verlenging van deze termijn besluit. Bijgevolg is dit besluit, onverminderd eventuele bepalingen van het terugtrekkingsakkoord, slechts van toepassing totdat het Verenigd Koninkrijk geen lidstaat meer is. (3) Wanneer het Verenigd Koninkrijk geen lidstaat meer is, wordt de statutaire zetel van Instruct-ERIC, onverminderd eventuele bepalingen van het terugtrekkingsakkoord, overeenkomstig artikel 8, lid 1, van Verordening (EG) nr. 723/2009 verplaatst naar het grondgebied van een lidstaat of geassocieerd land. (4) De Commissie heeft, overeenkomstig artikel 5, lid 2, van Verordening (EG) nr. 723/2009, het verzoek beoordeeld en is tot de conclusie gekomen dat aan de voorwaarden van die verordening is voldaan. (5) De in dit besluit vervatte maatregelen zijn in overeenstemming met het advies van het bij artikel 20 van Verordening (EG) nr. 723/2009 ingestelde comité, HEEFT HET VOLGENDE BESLUIT VASTGESTELD: Artikel 1 1.   Het consortium Geïntegreerde Structuurbiologie — Consortium voor een Europese onderzoeksinfrastructuur (Instruct-ERIC), wordt opgericht. 2.   De essentiële elementen van de statuten van Instruct-ERIC zijn opgenomen in de bijlage. Artikel 2 Dit besluit is gericht tot het Koninkrijk België, het Koninkrijk Denemarken, de Franse Republiek, de Staat Israël, de Italiaanse Republiek, het Koninkrijk der Nederlanden, de Portugese Republiek, de Slowaakse Republiek, de Tsjechische Republiek en het Verenigd Koninkrijk van Groot-Brittannië en Noord-Ierland. Gedaan te Brussel, 4 juli 2017. Voor de Commissie Carlos MOEDAS Lid van de Commissie ( 1 ) PB L 206 van 8.8.2009, blz. 1 . BIJLAGE ESSENTIËLE ELEMENTEN VAN DE STATUTEN VAN INSTRUCT-ERIC De volgende artikelen en leden van artikelen van de statuten van Instruct-ERIC bevatten de in artikel 6, lid 3, van Verordening (EG) nr. 723/2009 bedoelde essentiële elementen 1. Doelstellingen en activiteiten (artikel 4 van de statuten van Instruct-ERIC) 1. Instruct-ERIC heeft tot doel een verspreide pan-Europese onderzoeksinfrastructuur („Instruct”) op te richten en te beheren, met als specifieke doelstelling: a) de voortschrijding van de integratieve structurele celbiologie te bevorderen; b) het bieden van beheerde toegang tot geavanceerde Europese faciliteiten voor structuurbiologie en specialistische deskundigheid; c) de ontwikkeling van de Instruct-technologie te bevorderen, en d) opleiding aan te bieden betreffende integratieve technieken op het gebied van de structuurbiologie. 2. Hiertoe onderneemt en coördineert Instruct-ERIC diverse activiteiten, waaronder: a) de activiteiten van de Instruct-centra, zoals de terbeschikkingstelling van infrastructuur aan de gebruikersgemeenschap voor structuurbiologie en andere opleidings-, netwerk- en verspreidingsactiviteiten van Instruct; b) de oprichting en exploitatie van de Instruct-hub die de centrale coördinatie verzorgt voor alle via de Instruct-centra aangeboden Instruct-activiteiten; c) de verlening van toegang tot structuurbiologie-infrastructuur in Instruct-centra via een webportaal met collegiale toetsing en planning van gereserveerde toegang voor Instruct-gebruikers door een Instruct-centrum; d) de coördinatie door de Instruct-hub van cursussen en workshops op het gebied van technieken en methoden die relevant zijn voor de structurele celbiologie met het oog op verspreiding van deskundigheid, stimulering van uitwisselingen en gezamenlijke ontwikkeling met het bedrijfsleven; e) de coördinatie door de Instruct-hub van gezamenlijke programma's van de Instruct-centra ter ondersteuning van nieuwe technische en technologische benaderingen die een betere integratie van de structuurbiologietechnologieën mogelijk maken; f) de coördinatie van programma's met ondernemingen die innovatieve structuurbiologietechnologieën ontwikkelen om ervoor te zorgen dat die technologieën effectief kunnen worden toegepast door de Instruct-centra en toegankelijk worden voor academische en industriële onderzoekers in Europa; g) het slaan van bruggen tussen gemeenschappen op het gebied van structuurbiologie, celbiologie en systeembiologie met gecoördineerde gezamenlijke acties, waaronder vergaderingen, conferenties en workshops; h) andere hieraan gerelateerde acties ter versterking van het onderzoek in de Europese Onderzoeksruimte. 3. Instruct-ERIC wordt op niet-economische basis opgebouwd en geëxploiteerd, teneinde de innovatie en de overdracht van kennis en technologie verder te bevorderen. Er mogen beperkte economische activiteiten worden uitgeoefend op voorwaarde dat die nauw verbonden zijn met zijn belangrijkste taak en dat de verrichting daarvan niet in gevaar wordt gebracht. 2. Oprichting van Instruct-ERIC (artikel 2 van de statuten van Instruct-ERIC) 1. Er wordt een Europese onderzoeksinfrastructuur opgericht onder de naam „Geïntegreerde Structuurbiologie”, hierna „Instruct” genoemd. 2. Instruct heeft de rechtsvorm van een Consortium voor een Europese onderzoeksinfrastructuur (ERIC) dat is opgericht uit hoofde van Verordening (EG) nr. 723/2009 (gewijzigd bij Verordening (EU) nr. 1261/2013 van de Raad) ( 1 ) en wordt daarom „Instruct-ERIC” genoemd. 3. Zetel (artikel 3 van de statuten van Instruct-ERIC) De statutaire zetel van Instruct-ERIC bevindt zich in Oxford, Verenigd Koninkrijk. 4. Duur (artikel 29 van de statuten van Instruct-ERIC) Instruct-ERIC wordt voor onbepaalde tijd opgericht. Ontbinding is mogelijk overeenkomstig artikel 30. 5. Ontbinding (artikel 30 van de statuten van Instruct-ERIC) 1. Tot ontbinding van Instruct-ERIC wordt overgegaan na een daartoe strekkend besluit van de raad overeenkomstig artikel 13. 2. Instruct-ERIC stelt de Europese Commissie onverwijld en uiterlijk tien dagen na de vaststelling van het besluit tot ontbinding van Instruct-ERIC van dit besluit in kennis, en opnieuw bij de sluiting van Instruct-ERIC. 3. Activa die na betaling van de schulden van Instruct-ERIC overblijven, worden onder de leden verdeeld, in verhouding tot hun totale jaarlijkse geldelijke bijdrage aan Instruct-ERIC. Passiva die na de ontbinding en de verrekening van de activa van Instruct-ERIC overblijven, worden onder de leden verdeeld, in verhouding tot hun totale jaarlijkse geldelijke bijdrage aan Instruct-ERIC, waarbij zij niet hoger mogen zijn dan het bedrag van één jaarlijkse bijdrage. 4. Instruct-ERIC houdt op te bestaan op de dag waarop de Europese Commissie daarvan kennisgeving doet in het Publicatieblad van de Europese Unie . 6. Aansprakelijkheid (artikel 21 van de statuten van Instruct-ERIC) 1. Instruct-ERIC is aansprakelijk voor zijn schulden. 2. De leden zijn niet hoofdelijk aansprakelijk voor de schulden van Instruct-ERIC. 3. De financiële aansprakelijkheid van elk lid voor de schulden en verplichtingen van Instruct-ERIC is beperkt tot hun respectieve bijdragen aan Instruct-ERIC, zoals vermeld in bijlage 2. 4. Instruct-ERIC sluit de nodige verzekeringen af ter dekking van alle aan de opbouw en de werking van Instruct-ERIC inherente risico's. 7. Beleid inzake toegang (artikel 25 van de statuten van Instruct-ERIC) 1. Elk lid dat gastland is van een of meer Instruct-centra, biedt succesvolle aanvragers overeenkomstig de goedgekeurde procedure toegang tot deze infrastructuur. Elk Instruct-centrum bepaalt welk deel van zijn infrastructuurcapaciteit ter beschikking wordt gesteld om toegang te verlenen voor door Instruct goedgekeurde projecten. Voorstellen voor toegang tot Instruct-ERIC kunnen door het Toegangscomité worden goedgekeurd op basis van een internationale toetsing door deskundigen, waarbij voorrang wordt verleend aan wetenschappelijke uitmuntendheid en tevens rekening wordt gehouden met de technische en operationele haalbaarheid. 2. De directeur houdt toezicht op de verlening van toegang en houdt daarbij rekening met: a) de wetenschappelijke (collegiale) toetsing van het project; b) de door het betrokken Instruct-centrum of de betrokken Instruct-centra verrichte logistieke inschatting van de technische haalbaarheid van het project, het verwachte tijdschema en de werkplanning in het centrum, en c) de financiële en materiële middelen die het Instruct-centrum en de Instruct-hub ter beschikking stellen om de gevraagde toegang te ondersteunen, in het bijzonder de capaciteit voor Instruct-toegang van het betrokken centrum en de toereikendheid van de centrale toegangsfondsen, die door de Instruct-hub worden beheerd. 3. Instruct-ERIC accepteert voorstellen voor toegang tot de Instruct-ERIC-infrastructuur van alle gebruikers. 4. Instruct-ERIC biedt onderzoekers van instellingen uit de landen van de leden open toegang, onder meer tot de gegevens, hulpmiddelen en diensten van de Instruct-centra. Gebruikers uit de landen van de leden komen in aanmerking voor door Instruct-ERIC gefinancierde toegang tot infrastructuur, cursussen, workshops, aanwezigheid bij conferenties of andere activiteiten die door Instruct-ERIC worden aangeboden of ondersteund. Voor de toegang tot gegevens en hulpmiddelen gelden het beleid van Instruct-ERIC inzake gegevensbeheer en biologische preparaten, en in het geval van samenwerking de overeenkomst tussen alle gebruikers, zoals bedoeld in artikel 27. 5. Gebruikers uit landen die geen lid zijn, kunnen om toegang verzoeken via het systeem voor het indienen van voorstellen. In het geval van academisch en preconcurrentieel onderzoek is een academische vergoeding voor de toegang verschuldigd. Een academische vergoeding kan ook worden verlangd van niet-commerciële gebruikers die via een intergouvernementele organisatie toegang vragen en niet in een land van een van de leden gevestigd zijn. 6. Van gebruikers die met het oog op onderzoek voor eigen gebruik toegang tot Instruct-infrastructuur vragen wordt een commerciële vergoeding voor de toegang verlangd. In dat geval zijn de uit de toegang voortvloeiende gegevens eigendom van de gebruiker en is er geen verplichting tot bekendmaking of publicatie. 7. De leden krijgen altijd voorrang bij de toegang. 8. Gebruikers die Instruct-ERIC-infrastructuur gebruiken voor onderzoek voor niet-eigen gebruik, moeten ermee instemmen de uit de toegang voortvloeiende gegevens te publiceren en openbaar beschikbaar te stellen. 8. Onafhankelijke wetenschappelijke adviesraad (ISAB) (artikel 17 van de statuten van Instruct-ERIC) 1. De ISAB wordt opgericht om de raad te adviseren over wetenschappelijke en strategische zaken die van belang zijn voor Instruct-ERIC. De ISAB evalueert de prestaties van de Instruct-centra om aan de Instruct-raad aanbevelingen te doen over de goedkeuring of schrapping van onderzoeksfaciliteiten als Instruct-centra en advies te verlenen over de voortgang en over toekomstige strategische en wetenschappelijke doelstellingen, behoeften en kansen, rekening houdend met de mondiale context. 2. De ISAB bestaat uit ten minste vijf en ten hoogste acht wetenschappelijke en technische deskundigen, die door de raad worden benoemd. De ISAB kiest uit zijn leden met gewone meerderheid van de stemmen een voorzitter. Het mandaat van de benoemde voorzitter wordt automatisch verlengd, zodat de termijn als voorzitter kan worden voltooid. De leden van de ISAB zijn niet rechtstreeks betrokken bij het beheer van Instruct-ERIC en zijn gewoonlijk deskundigen van buiten Europa. De directeur kan aan de raad voorstellen doen betreffende de leden van de ISAB. Eventuele belangenconflicten moeten voorafgaand aan de beraadslaging door de raad zijn gemeld. De leden van de ISAB worden benoemd voor een termijn van drie jaar, die een keer met een tot drie jaar kan worden verlengd. De leden van de ISAB moeten uiterlijk dertig dagen na hun benoeming en voordat vertrouwelijke informatie wordt uitgewisseld een niet-openbaarmakingsovereenkomst ondertekenen. 3. De ISAB vergadert ten minste een keer per jaar om de algehele wetenschappelijke en strategische vorderingen van Instruct-ERIC te beoordelen in het licht van zijn wetenschappelijke visie en andere uitdagingen. 4. De leden van de ISAB ontvangen van Instruct-ERIC een redelijke vergoeding van hun reis- en verblijfkosten overeenkomstig de voorschriften van de raad. 9. Beleid inzake verspreiding (artikel 26 van de statuten van Instruct-ERIC) 1. De rol van Instruct-ERIC is het faciliteren van onderzoek, waarbij in het algemeen een zo vrij mogelijke toegang tot onderzoeksgegevens wordt gestimuleerd. Ongeacht dit beginsel bevordert Instruct-ERIC hoogwaardig onderzoek en ondersteunt hij een cultuur van „beste praktijken” via opleidingsactiviteiten. 2. Instruct-ERIC moedigt de onderzoekers in het algemeen aan hun onderzoeksresultaten openbaar beschikbaar te stellen en verzoekt alle gebruikers de rol van Instruct-ERIC te vermelden. 3. In het beleid inzake verspreiding worden de verschillende doelgroepen beschreven en Instruct-ERIC maakt om zijn doelpubliek te bereiken gebruik van diverse kanalen, zoals internetportalen, nieuwsbrieven, workshops, aanwezigheid op conferenties, artikelen in tijdschriften en kranten, en sociale media. 4. In publicaties die resulteren uit activiteiten die met steun van Instruct-ERIC tot stand zijn gekomen, moeten de rol van de ondersteuning door het personeel en het gebruik van de experimentele middelen van Instruct-ERIC worden erkend. 10. Beleid inzake gegevensbeheer, intellectuele eigendom en biologische preparaten (artikel 27 van de statuten van Instruct-ERIC) 1. Over het algemeen wordt de voorkeur gegeven aan de beginselen van open source en open toegang. 2. In het eerste geval blijven alle gegevens die uit Instruct-ERIC-activiteiten voortvloeien eigendom van de wetenschapper van wie zij afkomstig zijn of zijn/haar werkgever. Als gebruikers van Instruct-infrastructuur gehouden zijn aan eerdere verplichtingen, bijvoorbeeld jegens andere instellingen, subsidiënten of derden, kunnen zij verlangen dat voor aanvang van de werkzaamheden overeenkomsten inzake intellectuele-eigendomsrechten worden gesloten. Alleen de gebruikers zijn verantwoordelijk voor de bescherming van de intellectuele eigendom van de gebruikers. 3. Als toegang tot Instruct-ERIC-infrastructuur wordt verleend voor samenwerkingsprojecten, komen de gebruikers voor aanvang van de werkzaamheden waarvoor toegang wordt verleend, overeen dat de experimentele gegevens of materialen hun gemeenschappelijk eigendom zullen zijn. De gebruikers zijn verantwoordelijk voor de bescherming van de gedeelde intellectuele eigendom van alle bij de samenwerking betrokken gebruikers. 4. Instruct-ERIC verschaft gebruikers van Instruct-ERIC-infrastructuur richtsnoeren (in de vorm van zijn beleid inzake gegevensbeheer en biologische preparaten) om te waarborgen dat onderzoek waarin via Instruct-ERIC toegankelijk gemaakt materiaal wordt gebruikt, wordt uitgevoerd binnen een kader waarin, voor zover mogelijk overeenkomstig de wet- en regelgeving van het gastland, de rechten van de eigenaren van gegevens en de persoonlijke levenssfeer van individuele personen worden geëerbiedigd, en dat de eigendom van de gegevens en hulpmiddelen die uit Instruct-ERIC-activiteiten voortvloeien, duidelijk moet worden geregeld. 11. Personeelsbeleid (artikel 28 van de statuten van Instruct-ERIC) 1. Instruct-ERIC kan personeel in dienst nemen dat wordt benoemd en ontslagen door de directeur. 2. Bij de goedkeuring van het werkplan keurt de raad ook het door de directeur opgestelde personeelsplan goed. 3. De directeur verstrekt van tevoren informatie over vacatures en het personeelsplan aan de raad. De raad beslist voor welke functies gegadigden alleen met zijn goedkeuring mogen worden geselecteerd. 4. De selectieprocedures voor de vacatures van Instruct-ERIC zijn transparant, niet-discriminerend en waarborgen gelijke kansen en positieve discriminatie overeenkomstig de toepasselijke arbeidswetgeving. De gesloten arbeidsovereenkomsten voldoen aan de toepasselijke wet- en regelgeving van het land waar het personeel werkzaam is. 12. Aanbestedingsbeleid (artikel 24, lid 1, van de statuten van Instruct-ERIC) De raad keurt uitvoeringsbepalingen goed voor de aanbestedingsprocedures en -criteria die Instruct-ERIC moet volgen. Het aanbestedingsbeleid is in overeenstemming met de beginselen van transparantie, evenredigheid, wederzijdse erkenning, gelijke behandeling en non-discriminatie. ( 1 ) Verordening (EU) nr. 1261/2013 van de Raad van 2 december 2013 tot wijziging van Verordening (EG) nr. 723/2009 betreffende een communautair rechtskader voor een consortium voor een Europese Onderzoeksinfrastructuur (ERIC) ( PB L 326 van 6.12.2013, blz. 1 ).",
  "source": "EUR LEX"
}