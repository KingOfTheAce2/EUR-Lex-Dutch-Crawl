{
  "url": "http://www.w3.org/1999/xhtml\">",
  "content": "L_202501213NL.000101.fmx.xml Publicatieblad van de Europese Unie NL L-serie 2025/1213 19.6.2025 BESLUIT (EU) 2025/1213 VAN DE RAAD van 12 juni 2025 betreffende het namens de Europese Unie in de Ledenraad van de Internationale Olijfraad (IOR) in te nemen standpunt over de handelsnorm voor olijfoliën en oliën uit perskoeken van olijven DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Internationale Overeenkomst van 2015 voor olijfolie en tafelolijven (“de overeenkomst”) is in overeenstemming met Besluit (EU) 2016/1892 van de Raad ( 1 ) op 18 november 2016 namens de Unie ondertekend, onder voorbehoud van de sluiting ervan op een latere datum. De overeenkomst trad op 1 januari 2017 voorlopig in werking overeenkomstig artikel 31, lid 2, ervan en werd door de Unie gesloten bij Besluit (EU) 2019/848 van de Raad ( 2 ) . (2) Op grond van artikel 7, lid 1, van de overeenkomst kan de Ledenraad van de Internationale Olijfraad (“de Ledenraad”) beslissingen nemen en aanbevelingen aannemen voor de toepassing van de bepalingen van de overeenkomst. (3) Tijdens zijn 121e zitting in juli 2025 zal de Ledenraad een besluit aannemen tot wijziging van de handelsnorm voor olijfoliën en oliën uit perskoeken van olijven. (4) Wetenschappelijke en technische deskundigen van de Commissie en de lidstaten op het gebied van olijfolie hebben tijdens de 121e zitting van de Ledenraad het aan te nemen besluit uitvoerig besproken. Dat besluit zal bijdragen tot de internationale harmonisatie van de normen voor olijfoliën en bevat een kader voor eerlijke handelsconcurrentie in de olijfoliesector. De Unie moet daarom de aanneming van dat besluit steunen. (5) Het is passend het standpunt te bepalen dat namens de Unie moet worden ingenomen in de Ledenraad, omdat het aan te nemen wijzigingsbesluit voor de Unie rechtsgevolgen heeft wat betreft de internationale handel met de andere leden van de Internationale Olijfraad (IOR) en beslissende invloed kan hebben op de inhoud van het recht van de Unie, namelijk de handelsnormen voor olijfolie die door de Commissie zijn vastgesteld krachtens artikel 75 van Verordening (EU) nr. 1308/2013 van het Europees Parlement en de Raad ( 3 ) . (6) Indien de aanneming van het besluit op de 121e zitting van de Ledenraad wordt uitgesteld omdat sommige leden niet in de positie zijn om hun goedkeuring te verlenen, moet het in de bijlage bij dit besluit vervatte standpunt namens de Unie worden ingenomen in het kader van een mogelijke procedure waarbij de Ledenraad overeenkomstig artikel 10, lid 6, van de overeenkomst besluiten aanneemt door middel van correspondentie, mits die procedure vóór de volgende gewone zitting van de Ledenraad van november 2025 wordt ingeleid. (7) De vertegenwoordigers van de Unie in de Ledenraad moeten echter zonder nader besluit van de Raad kunnen instemmen met technische aanpassingen van andere methoden of documenten van de IOR, indien die technische aanpassingen het gevolg zijn van wijzigingen in verband met de herziening van de handelsnorm. (8) Om de belangen van de Unie te beschermen moet het de vertegenwoordigers van de Unie in de Ledenraad evenwel worden toegestaan te verzoeken dat de aanneming van het besluit tot wijziging van de handelsnorm wordt uitgesteld indien nieuwe wetenschappelijke of technische informatie die vóór of tijdens de 121e zitting wordt gepresenteerd, gevolgen kan hebben voor het standpunt dat namens de Unie moet worden ingenomen, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie moet worden ingenomen tijdens de 121e zitting van de Ledenraad van de Internationale Olijfraad (de “Ledenraad”) in juli 2025 of in het kader van een vóór zijn volgende gewone zitting van november 2025 in te leiden procedure waarbij de Ledenraad besluiten aanneemt door middel van briefwisseling, is vermeld in de bijlage bij dit besluit. Artikel 2 De vertegenwoordigers van de Unie in de Ledenraad kunnen technische aanpassingen in andere methoden of documenten van de Internationale Olijfraad zonder verder besluit van de Raad goedkeuren indien die aanpassingen het gevolg zijn van wijzigingen in verband met de herziening van de handelsnorm voor olijfoliën en oliën uit perskoeken van olijven. Artikel 3 Als vóór of tijdens de 121e zitting van de Ledenraad nieuwe wetenschappelijke of technische informatie wordt gepresenteerd door het comité voor chemische aspecten en normalisering en die informatie waarschijnlijk gevolgen heeft voor het in artikel 1 bedoelde standpunt, verzoeken de vertegenwoordigers van de Unie dat de aanneming door de Ledenraad van het besluit dat de handelsnormen voor olijfoliën en oliën uit perskoeken van olijven wijzigt, wordt uitgesteld totdat het standpunt van de Unie is bepaald op basis van die nieuwe informatie. Artikel 4 Dit besluit treedt in werking op de datum van de vaststelling ervan. Gedaan te Luxemburg, 12 juni 2025. Voor de Raad De voorzitter A. BODNAR ( 1 ) Besluit (EU) 2016/1892 van de Raad van 10 oktober 2016 betreffende de ondertekening, namens de Europese Unie, en de voorlopige toepassing van de Internationale Overeenkomst van 2015 voor olijfolie en tafelolijven ( PB L 293 van 28.10.2016, blz. 2 , ELI: http://data.europa.eu/eli/dec/2016/1892/oj ). ( 2 ) Besluit (EU) 2019/848 van de Raad van 17 mei 2019 betreffende de sluiting, namens de Europese Unie, van de Internationale Overeenkomst van 2015 voor olijfolie en tafelolijven ( PB L 139 van 27.5.2019, blz. 1 , ELI: http://data.europa.eu/eli/dec/2019/848/oj ). ( 3 ) Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( PB L 347 van 20.12.2013, blz. 671 , ELI: http://data.europa.eu/eli/reg/2013/1308/oj ). BIJLAGE De Europese Unie steunt de volgende wijzigingen van de handelsnorm van de IOR (COI/T.15/NC nr. 4 voor olijfoliën en oliën uit perskoeken van olijven) tijdens de 121e zitting van de Ledenraad van de IOR van juli 2025 of in het kader van een vóór zijn volgende gewone zitting in november 2025 in te leiden procedure waarbij de Ledenraad besluiten aanneemt door middel van correspondentie: — opneming van herziening 4 van de analysemethode voor de bepaling van het totaalgehalte aan wassen en ethylesters van vetzuren door middel van capillaire gaschromatografie (COI/T.20/Doc. nr. 28/Rev. 4); — invoeging van de methode voor de bepaling van het gehalte aan diglyceride en triglyceride (COI/T.20/Doc. nr. 32); — invoeging van een voetnoot tot wijziging van de grenswaarde voor het totaalgehalte aan sterolen voor monocarieolijfoliën die zijn verkregen uit de olijvenrassen Koroneiki of Nocellara del Belice, in afwachting van verdere wetenschappelijke studies; — schrapping van de detectie van sporen van gehalogeneerde oplosmiddelen in de handelsnorm. De vertegenwoordigers van de Unie in de Ledenraad van de IOR kunnen zonder nader besluit van de Raad instemmen met technische aanpassingen in andere methoden of documenten van de IOR indien die aanpassingen het gevolg zijn van wijzigingen als bedoeld in de eerste alinea. ELI: http://data.europa.eu/eli/dec/2025/1213/oj ISSN 1977-0758 (electronic edition)",
  "source": "EUR LEX"
}