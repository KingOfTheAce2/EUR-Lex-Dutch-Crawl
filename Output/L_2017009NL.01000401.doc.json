{
  "url": "http://www.w3.org/1999/xhtml\">",
  "content": "L_2017009NL.01000401.xml 13.1.2017 NL Publicatieblad van de Europese Unie L 9/4 UITVOERINGSVERORDENING (EU) 2017/68 VAN DE COMMISSIE van 9 januari 2017 tot wijziging van Verordening (EG) nr. 121/2008 tot vaststelling van een analysemethode ter bepaling van het zetmeelgehalte in bereidingen van de soort gebruikt voor het voederen van dieren (GN-code 2309) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) De indeling van bereidingen van de soort gebruikt voor het voederen van dieren onder de onderverdelingen van post 2309 van de gecombineerde nomenclatuur die als bijlage is gehecht aan Verordening (EEG) nr. 2658/87 van de Raad ( 2 ) , wordt bepaald op basis van het zetmeelgehalte. (2) Met het oog op die indeling voorziet Verordening (EG) nr. 121/2008 van de Commissie ( 3 ) in het gebruik van een enzymatische analysemethode ter bepaling van het zetmeelgehalte in bepaalde bereidingen. (3) Indien deze bereidingen sojaproducten bevatten, kan hun zetmeelgehalte worden vastgesteld met behulp van de polarimetrische methode of de enzymatische analysemethode. De verschillende methoden leveren sterk uiteenlopende resultaten op en er is vastgesteld dat de polarimetrische methode niet geschikt is voor de bepaling van het zetmeelgehalte van bereidingen met sojaproducten, aangezien deze methode tot onnauwkeurige resultaten leidt. (4) Om te verduidelijken welke methode de douaneautoriteiten moeten gebruiken en aldus te zorgen voor een uniforme indeling in de lidstaten, moeten sojaproducten bijgevolg worden toegevoegd aan de lijst van voedingsstoffen in artikel 1 van Verordening (EG) nr. 121/2008 waarbij het zetmeelgehalte van de bereiding moet worden vastgesteld met de enzymatische analysemethode. (5) Artikel 1 van Verordening (EG) nr. 121/2008 moet daarom dienovereenkomstig worden gewijzigd. (6) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 Aan artikel 1 van Verordening (EG) nr. 121/2008 wordt het volgende punt toegevoegd: „k) sojaproducten.”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 januari 2017. Voor de Commissie, namens de voorzitter, Stephen QUEST Directeur-generaal Directoraat-generaal voor Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). ( 3 ) Verordening (EG) nr. 121/2008 van de Commissie van 11 februari 2008 tot vaststelling van een analysemethode ter bepaling van het zetmeelgehalte in bereidingen van de soort gebruikt voor het voederen van dieren (GN-code 2309) ( PB L 37 van 12.2.2008, blz. 3 ).",
  "source": "EUR LEX"
}