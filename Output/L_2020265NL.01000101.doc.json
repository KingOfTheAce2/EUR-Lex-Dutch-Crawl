{
  "url": "http://www.w3.org/1999/xhtml\">",
  "content": "L_2020265NL.01000101.xml 12.8.2020 NL Publicatieblad van de Europese Unie L 265/1 UITVOERINGSBESLUIT (EU) 2020/1188 VAN DE RAAD van 6 augustus 2020 betreffende de start van de geautomatiseerde uitwisseling van dactyloscopische gegevens in het Verenigd Koninkrijk DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Besluit 2008/615/JBZ van de Raad van 23 juni 2008 inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit ( 1 ) , en met name artikel 33, Gezien het advies van het Europees Parlement ( 2 ) , Overwegende hetgeen volgt: (1) Overeenkomstig artikel 25, lid 2, van Besluit 2008/615/JBZ mag met de in dat besluit geregelde verstrekking van persoonsgegevens pas worden begonnen nadat op het grondgebied van de bij de verstrekking betrokken lidstaten de algemene bepalingen inzake gegevensbescherming van hoofdstuk 6 van dat besluit in het nationale recht zijn verwerkt. (2) In artikel 20 van Besluit 2008/616/JBZ van de Raad ( 3 ) is bepaald dat op basis van een evaluatieverslag dat is opgesteld aan de hand van een vragenlijst, een evaluatiebezoek en een proefrun, moet worden gecontroleerd of er is voldaan aan de in overweging 1 bedoelde voorwaarde met betrekking tot de geautomatiseerde uitwisseling van gegevens overeenkomstig hoofdstuk 2 van Besluit 2008/615/JBZ. (3) Overeenkomstig punt 1.1 van hoofdstuk 4 van de bijlage bij Besluit 2008/616/JBZ stelt de betrokken Raadsgroep een vragenlijst op voor elke vorm van geautomatiseerde uitwisseling van gegevens en beantwoordt een lidstaat de desbetreffende vragenlijst zodra hij van oordeel is dat hij aan de voorwaarden voor het uitwisselen van gegevens in een bepaalde gegevenscategorie voldoet. (4) Het Verenigd Koninkrijk heeft de vragenlijst over gegevensbescherming en de vragenlijst over de uitwisseling van dactyloscopische gegevens ingevuld. (5) Het Verenigd Koninkrijk heeft met Duitsland een succesvolle proefrun uitgevoerd. (6) In het Verenigd Koninkrijk heeft een evaluatiebezoek plaatsgevonden en het Duitse evaluatieteam heeft daarover een verslag opgesteld dat aan de betrokken Raadsgroep is toegezonden. (7) Aan de Raad is een algemeen evaluatieverslag voorgelegd, waarin de resultaten van de vragenlijst, het evaluatiebezoek en de proefrun betreffende de uitwisseling van dactyloscopische gegevens zijn samengevat. (8) Op 2 december 2019 is de Raad, na akte te hebben genomen van de instemming van alle door Besluit 2008/615/JBZ gebonden lidstaten, tot de conclusie gekomen dat het Verenigd Koninkrijk de algemene bepalingen inzake gegevensbescherming van hoofdstuk 6 van Besluit 2008/615/JBZ volledig heeft uitgevoerd. Voorts heeft de Raad het Verenigd Koninkrijk verzocht om uiterlijk op 15 juni 2020 zijn beleid om profielen van verdachten niet op te nemen in de geautomatiseerde uitwisseling van dactyloscopische gegevens te herzien in het licht van de praktijkervaringen met de uitwisseling van dactyloscopische gegevens en, mutatis mutandis, van de toelichtingen in het verslag van het evaluatiebezoek met betrekking tot de uitwisseling van DNA-gegevens. (9) Bij brieven van 15 en 19 juni 2020 heeft het Verenigd Koninkrijk de Europese Unie in kennis gesteld van het besluit van zijn regering om profielen van verdachten op te nemen in de geautomatiseerde uitwisseling van biometrische gegevens (DNA en naargelang het geval vingerafdrukken) binnen de deelbare Prüm-datareeks, en heeft het meegedeeld dat het nu de nodige maatregelen zou nemen om haar besluit in het gehele Verenigd Koninkrijk uit te voeren. (10) Naar aanleiding van de informatie die het Verenigd Koninkrijk overeenkomstig Uitvoeringsbesluit (EU) 2019/968 van de Raad ( 4 ) heeft verstrekt, heeft het Verenigd Koninkrijk de DNA-gegevens van verdachten beschikbaar gesteld overeenkomstig Besluit 2008/615/JBZ. In dit opzicht maken alle voor de rechtshandhavingsautoriteiten van het Verenigd Koninkrijk beschikbare DNA-gegevens deel uit van de deelbare Prüm-datareeks die aan de rechtshandhavingsinstanties van de lidstaten ter beschikking is gesteld, met volledige inachtneming van het beschikbaarheidsbeginsel. Het beschikbaarheidsbeginsel wordt ook in acht genomen met betrekking tot dactyloscopische gegevens. Er worden geen dactyloscopische gegevens uitgesloten van de uitwisseling van biometrische gegevens met het Verenigd Koninkrijk. (11) Het Verenigd Koninkrijk moet derhalve, met het oog op de geautomatiseerde bevraging van dactyloscopische gegevens, overeenkomstig artikel 9 van Besluit 2008/615/JBZ gerechtigd worden persoonsgegevens te ontvangen en te verstrekken. (12) Artikel 33 van Besluit 2008/615/JBZ geeft de Raad uitvoeringsbevoegdheden voor het vaststellen van de maatregelen die nodig zijn voor de uitvoering van dat besluit, met name wat betreft het ontvangen en verstrekken van persoonsgegevens uit hoofde van het besluit. (13) Nu er volgens de voorgeschreven procedure is voldaan aan de voorwaarden voor het doen aanvangen van de uitoefening van deze uitvoeringsbevoegdheden, moet er een uitvoeringsbesluit betreffende de start van de geautomatiseerde uitwisseling van dactyloscopische gegevens in het Verenigd Koninkrijk worden vastgesteld om die lidstaat in staat te stellen overeenkomstig artikel 9 van Besluit 2008/615/JBZ persoonsgegevens te ontvangen en verstrekken. (14) Besluit 2008/615/JBZ is bindend voor Denemarken en Ierland, die derhalve deelnemen aan de vaststelling en toepassing van dit besluit, dat uitvoering geeft aan Besluit 2008/615/JBZ. (15) Uit hoofde van het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie ( 5 ) is het Unierecht van toepassing op en in het Verenigd Koninkrijk tot het einde van de overgangsperiode. Besluit 2008/615/JBZ is bindend voor het Verenigd Koninkrijk, dat derhalve deelneemt aan de toepassing van dit besluit, dat uitvoering geeft aan Besluit 2008/615/JBZ, HEEFT HET VOLGENDE BESLUIT VASTGESTELD: Artikel 1 Met het oog op de geautomatiseerde bevraging van dactyloscopische gegevens is het Verenigd Koninkrijk gerechtigd, overeenkomstig artikel 9 van Besluit 2008/615/JBZ, met ingang van 11 augustus 2020 en overeenkomstig dat besluit persoonsgegevens te ontvangen en te verstrekken. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Dit besluit is van toepassing overeenkomstig de Verdragen. Gedaan te Brussel, 6 augustus 2020. Voor de Raad De voorzitter M. ROTH ( 1 ) PB L 210 van 6.8.2008, blz. 1 . ( 2 ) Advies uitgebracht op 13 mei 2020 (nog niet bekendgemaakt in het Publicatieblad). ( 3 ) Besluit 2008/616/JBZ van de Raad van 23 juni 2008 betreffende de uitvoering van Besluit 2008/615/JBZ inzake de intensivering van de grensoverschrijdende samenwerking, in het bijzonder ter bestrijding van terrorisme en grensoverschrijdende criminaliteit ( PB L 210 van 6.8.2008, blz. 12 ). ( 4 ) Uitvoeringsbesluit (EU) 2019/968 van de Raad van 6 juni 2019 betreffende de start van de geautomatiseerde uitwisseling van DNA-gegevens in het Verenigd Koninkrijk ( PB L 156 van 13.6.2019, blz. 8 ). ( 5 ) PB L 29 van 31.1.2020, blz. 7 .",
  "source": "EUR LEX"
}