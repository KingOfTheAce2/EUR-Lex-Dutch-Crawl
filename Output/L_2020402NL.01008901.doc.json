{
  "url": "http://www.w3.org/1999/xhtml\"><!--",
  "content": "L_2020402NL.01008901.xml 1.12.2020 NL Publicatieblad van de Europese Unie L 402/89 BESLUIT (EU) 2020/1805 VAN DE COMMISSIE van 27 november 2020 tot wijziging van de Besluiten 2014/350/EU en (EU) 2016/1349 tot verlenging van de geldigheidsduur van de milieucriteria voor de toekenning van de EU-milieukeur aan textielproducten en schoeisel en van de daarmee verband houdende eisen inzake beoordeling en controle (Kennisgeving geschied onder nummer C(2020) 8152) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 66/2010 van het Europees Parlement en de Raad van 25 november 2009 betreffende de EU-milieukeur ( 1 ) , en met name artikel 8, lid 2, Na raadpleging van het Bureau voor de milieukeur van de Europese Unie, Overwegende hetgeen volgt: (1) De milieucriteria voor de toekenning van de EU-milieukeur voor textielproducten en de daarmee verband houdende eisen inzake beoordeling en controle, die bij Besluit 2014/350/EU van de Commissie ( 2 ) zijn vastgesteld, zijn geldig tot en met 5 december 2020. (2) De milieucriteria voor de toekenning van de EU-milieukeur aan schoeisel en de daarmee verband houdende beoordelings- en controlevereisten die bij Besluit (EU) 2016/1349 van de Commissie ( 3 ) zijn vastgesteld, zijn geldig tot en met 5 augustus 2022. (3) In overeenstemming met de conclusies van de geschiktheidscontrole met betrekking tot de EU-milieukeur van 30 juni 2017 ( 4 ) heeft de Commissie samen met het Bureau voor de milieukeur van de EU de relevantie van elke productgroep beoordeeld, evenals de relevantie en geschiktheid van de huidige milieucriteria en de daarmee verband houdende eisen inzake beoordeling en controle, alvorens de verlenging ervan voor te stellen. De bevindingen van deze beoordeling bevestigden dat deze productgroepen en de huidige milieucriteria en de daarmee verband houdende eisen inzake beoordeling en controle in de Besluiten 2014/350/EU en (EU) 2016/1349 relevant en geschikt zijn. (4) Bovendien stelt de Commissie, in overeenstemming met de conclusies van de geschiktheidscontrole van 30 juni 2017, samen met het Bureau voor de milieukeur van de EU oplossingen voor om meer synergieën tussen de productgroepen tot stand te brengen en om het gebruik van de EU-milieukeur te bevorderen, onder meer door, waar van toepassing, nauw aan elkaar verwante productgroepen te bundelen en ervoor te zorgen dat er tijdens het herzieningsproces passende aandacht wordt besteed aan de coherentie tussen de desbetreffende EU-beleidsgebieden, EU-wetgeving en wetenschappelijke inzichten. (5) Om de overgang naar een meer circulaire economie verder te vergemakkelijken, moeten de criteria voor de toekenning van de EU-milieukeur voor textielproducten en schoeisel worden herzien in overeenstemming met het nieuwe actieplan voor de circulaire economie voor een schoner en concurrerender Europa ( 5 ) . Het is daarom passend om de geldigheidsduur van de in de Besluiten 2014/350/EU en (EU) 2016/1349 vastgestelde criteria voor de toekenning van de EU-milieukeur te verlengen tot dezelfde einddatum, zodat de Commissie de twee productgroepen samen kan herzien en, indien dit mogelijk wordt geacht, kan bundelen. (6) Om te zorgen voor de benodigde tijd om het herzieningsproces volledig af te ronden en om een betrouwbaar perspectief te bieden met het oog op continuïteit in de markt voor huidige en toekomstige vergunninghouders, zodat die de voordelen van de aan hun producten toegekende EU-milieukeur ondertussen kunnen behouden, moet de geldigheidsduur van de bestaande criteria voor textielproducten en schoeisel en van de daarmee verband houdende eisen inzake beoordeling en controle worden verlengd tot en met 31 december 2025. (7) De Besluiten 2014/350/EU en (EU) 2016/1349 moeten daarom dienovereenkomstig worden gewijzigd. (8) De maatregelen waarin dit besluit voorziet, zijn in overeenstemming met het advies van het bij artikel 16 van Verordening (EG) nr. 66/2010 ingestelde comité, HEEFT HET VOLGENDE BESLUIT VASTGESTELD: Artikel 1 Artikel 6 van Besluit 2014/350/EU wordt vervangen door: “Artikel 6 De milieucriteria voor de productgroep “textielproducten”, alsmede de daarmee verband houdende eisen inzake beoordeling en controle, zijn geldig tot en met 31 december 2025.”. Artikel 2 Artikel 4 van Besluit (EU) 2016/1349 wordt vervangen door: “Artikel 4 De milieucriteria voor de productengroep “schoeisel”, alsmede de daarmee verband houdende beoordelings- en controlevereisten, zijn geldig tot en met 31 december 2025.”. Artikel 3 Dit besluit is gericht tot de lidstaten. Gedaan te Brussel, 27 november 2020. Voor de Commissie Virginijus SINKEVIČIUS Lid van de Commissie ( 1 ) PB L 27 van 30.1.2010, blz. 1 . ( 2 ) Besluit 2014/350/EU van de Commissie van 5 juni 2014 tot vaststelling van de milieucriteria voor de toekenning van de EU-milieukeur aan textielproducten ( PB L 174 van 13.6.2014, blz. 45 ). ( 3 ) Besluit (EU) 2016/1349 van de Commissie van 5 augustus 2016 tot vaststelling van de milieucriteria voor de toekenning van de EU-milieukeur aan schoeisel ( PB L 214 van 9.8.2016, blz. 16 ). ( 4 ) Verslag van de Commissie aan het Europees Parlement en de Raad betreffende de evaluatie van de uitvoering van Verordening (EG) nr. 1221/2009 van het Europees Parlement en de Raad van 25 november 2009 inzake de vrijwillige deelneming van organisaties aan een communautair milieubeheer- en milieuauditsysteem (EMAS) en van Verordening (EG) nr. 66/2010 van het Europees Parlement en de Raad van 25 november 2009 betreffende de EU-milieukeur (COM(2017) 355 final). ( 5 ) Mededeling van de Commissie aan het Europees Parlement, de Raad, het Europees Economisch en Sociaal Comité en het Comité van de Regio’s, Een nieuw actieplan voor een circulaire economie — Voor een schoner en concurrerender Europa (COM(2020) 98 final).",
  "source": "EUR LEX"
}