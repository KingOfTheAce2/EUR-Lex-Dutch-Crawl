{
  "url": "http://www.w3.org/1999/xhtml\"><!--",
  "content": "L_2022199NL.01000101.xml 28.7.2022 NL Publicatieblad van de Europese Unie L 199/1 UITVOERINGSVERORDENING (EU) 2022/1317 VAN DE COMMISSIE van 27 juli 2022 tot vaststelling van afwijkingen van Verordening (EU) 2021/2115 van het Europees Parlement en de Raad wat betreft de toepassing van de normen voor een goede landbouw- en milieuconditie van grond (GLMC-normen) 7 en 8 voor claimjaar 2023 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/2115 van het Europees Parlement en de Raad van 2 december 2021 tot vaststelling van voorschriften inzake steun voor de strategische plannen die de lidstaten in het kader van het gemeenschappelijk landbouwbeleid opstellen (strategische GLB-plannen) en die uit het Europees Landbouwgarantiefonds (ELGF) en het Europees Landbouwfonds voor plattelandsontwikkeling (Elfpo) worden gefinancierd, en tot intrekking van Verordeningen (EU) nr. 1305/2013 en (EU) nr. 1307/2013 ( 1 ) , en met name artikel 148, lid 1, Overwegende hetgeen volgt: (1) Overeenkomstig artikel 13 van Verordening (EU) 2021/2115 moeten de lidstaten ervoor zorgen dat alle landbouwarealen, met inbegrip van land dat niet langer voor productiedoeleinden wordt gebruikt, in een goede landbouw- en milieuconditie worden gehouden en op nationaal of regionaal niveau met betrekking tot elke in bijlage III bij die verordening vermelde norm voor een goede landbouw- en milieuconditie van grond (GLMC-norm) minimumnormen vaststellen voor landbouwers en andere begunstigen, overeenkomstig de in die bijlage bedoelde hoofddoelstelling van die normen. De GLMC-normen zijn vanaf claimjaar 2023 van toepassing, met uitzondering van GLMC 2, die, indien naar behoren gemotiveerd, pas vanaf aanvraagjaar 2024 of 2025 van toepassing hoeft te zijn. (2) In haar mededeling “De voedselzekerheid waarborgen en de veerkracht van voedselsystemen versterken” ( 2 ) schetste de Commissie de ernstige gevolgen van de Russische inval in Oekraïne voor de mondiale voedselzekerheid. De Russische inval in Oekraïne heeft geleid tot een forse stijging van de grondstofprijzen en heeft een impact op vraag en aanbod van landbouwproducten op mondiaal niveau. Met name komt de mondiale tarweproductie in gevaar door enerzijds de verstoring van het aanbod gezien de omvang van het Oekraïense en Russische aandeel op de tarwemarkten en anderzijds de schok in de kosten van de productiemiddelen, met name aardgas, stikstofhoudende meststof en zuurstof. De mondiale voedselvoorziening is thans met grote onzekerheden omgeven, wat aanleiding geeft tot zorgen over de mondiale voedselzekerheid. Om deze situatie tijdig aan te pakken en de voedselvoorziening op peil te houden, moet het agrarisch voedselproductiepotentieel van de Unie in stand worden gehouden, terwijl tegelijk ook de duurzaamheid van de voedselvoorziening op middellange en lange termijn moet worden gewaarborgd door de verdere overgang naar duurzame voedselproductie, zoals vastgelegd in de “van boer tot bord”-strategie en de biodiversiteitsstrategie. (3) Zowel GLMC-norm 7 “Vruchtwisseling op bouwland, met uitzondering van gewassen die onder water groeien” als het eerste vereiste van GLMC-norm 8 “Minimumaandeel landbouwareaal dat gewijd is aan niet-productieve oppervlakten of elementen”, als vermeld in bijlage III bij Verordening (EU) 2021/2115, die van toepassing zijn vanaf claimjaar 2023, hebben gevolgen voor het gebruik van bouwland voor productiedoeleinden. Door minimumeisen voor de diversiteit in de tijd en in de ruimte bij de teelt van verschillende gewassen vast te stellen met het oog op het behoud van het bodempotentieel en de verbetering van de bodemvruchtbaarheid om de productiviteit op lange termijn te waarborgen, kan GLMC-norm 7 gevolgen hebben voor de gewaskeuze van landbouwers. Door te eisen dat een minimumaandeel bouwland voor niet-productieve arealen of elementen bestemd moet zijn teneinde de voor gezonde en productieve ecosystemen benodigde biodiversiteit op landbouwbedrijven uit hoofde van het eerste vereiste van GLMC-norm 8 te verbeteren, kunnen landbouwers naast de aanwezigheid van landschapselementen ook een bepaald deel van het bouwland braak laten liggen voor biodiversiteitsdoeleinden. (4) Gezien de noodzaak om de voedselzekerheidsproblemen die verband houden met de wereldwijde beschikbaarheid en de betaalbaarheid van voedsel, aan te pakken en het voedselproductiepotentieel van de Unie in stand te houden en om tegelijkertijd bij te dragen aan de doelstellingen van de Green Deal van de EU, en met name de “van boer tot bord”-strategie en de biodiversiteitsstrategie, moet landbouwers bij wijze van uitzondering de flexibiliteit worden geboden om hun beschikbare bouwland voor voedselproductie te gebruiken, terwijl tegelijkertijd de negatieve gevolgen van deze keuzen voor het milieu en klimaatverandering moeten worden verzacht. Daarom moet het de lidstaten worden toegestaan om voor claimjaar 2023 af te wijken van GLMC-norm 7 en van het eerste vereiste van GLMC-norm 8 als vermeld in bijlage III bij Verordening (EU) 2021/2115 en door de lidstaten nader ingevuld in hun strategisch GLB-plan. Aangezien de afwijking op korte termijn moet bijdragen tot de aanpak van de voedselzekerheidsproblemen, moet worden bepaald dat bouwland dat als gevolg van de afwijking van het eerste vereiste van GLMC-norm 8 als vermeld in bijlage III bij Verordening (EU) 2021/2115 en door de lidstaten nader ingevuld in hun strategisch GLB-plan, niet bestemd is voor niet-productieve arealen, niet mag worden gebruikt voor de teelt van maïs en sojabonen omdat deze gewassen meestal niet voor de voedselproductie zijn bedoeld. Bovendien moeten de lidstaten die gebruikmaken van een van de afwijkingen van de GLMC-normen 7 of 8, in het algemeen het gebruik van gewassen voor de voedselproductie bevorderen, evenals het gebruik van ecoregelingen en agromilieuklimaatmaatregelen zoals geprogrammeerd in hun strategisch GLB-plan, die tot doel hebben de biodiversiteit op landbouwbedrijven te verbeteren en het bodempotentieel te behouden. (5) Gezien het belang van de bovengenoemde GLMC-normen 7 en 8 voor de doelstellingen om het bodempotentieel te behouden en de biodiversiteit op landbouwbedrijven te verbeteren in het kader van de duurzaamheid van de sector op lange termijn en om het voedselproductiepotentieel in stand te houden, moet de afwijking worden beperkt tot claimjaar 2023 en mag deze niet van invloed zijn op de regels in de jaren na 2023, en moet de afwijking worden beperkt tot hetgeen strikt noodzakelijk is om de problemen op het gebied van de mondiale voedselzekerheid aan te pakken. Daarom blijven de andere drie vereisten van GLMC-norm 8 als vermeld in bijlage III bij Verordening (EU) 2021/2115, met inbegrip van het vereiste om landschapselementen te behouden, van toepassing voor claimjaar 2023 als waarborg dat de hoofddoelstelling van de norm om de biodiversiteit op landbouwbedrijven te verbeteren, niet in het gedrang komt. (6) De mogelijkheid om af te wijken van de toepassing van die GLMC-normen zoals door de lidstaten nader ingevuld in hun strategisch GLB-plan, doet geen afbreuk aan de door de lidstaten na te leven verplichting uit hoofde van artikel 109, lid 2, punt a), i), van Verordening (EU) 2021/2115 om een beschrijving van de uitvoering en bijbehorende elementen van elke GLMC-norm van bijlage III bij die verordening op te nemen in hun strategisch GLB-plan. (7) Aangezien GLMC-normen deel uitmaken van de basisvoorwaarden van ecoregelingen en agromilieuklimaat- en andere beheersverbintenissen, zijn er regels nodig voor de naleving van de basislijn wanneer een lidstaat gebruikmaakt van de afwijking van de toepassing van GLMC-norm 7 of het eerste vereiste van GLMC-norm 8. Om de stabiliteit van de strategische GLB-plannen te waarborgen en de ambitie van de interventies die vanaf 2023 deel uitmaken van de groene architectuur van het gemeenschappelijk landbouwbeleid (GLB), veilig te stellen, moet de basislijn ongewijzigd blijven, ongeacht de toepassing van de afwijking. Met name moeten, om in het kader van interventies steun te kunnen ontvangen, de basisvereisten van GLMC-norm 7 of het eerste vereiste van GLMC-norm 8 toch worden nageleefd wanneer de verbintenissen die basisvereisten bevatten of daarop voortbouwen. (8) Omdat het van essentieel belang is om de gevolgen van deze afwijkingen voor de mondiale voedselzekerheid en voor het milieu en klimaatverandering te monitoren, moeten de lidstaten de uitvoering van deze afwijkingen beoordelen en daarover verslag uitbrengen aan de Commissie. (9) Om ervoor te zorgen dat de bij deze verordening toegestane afwijkingen doeltreffend zijn, en gezien het feit dat landbouwers vanaf de zomer van 2022 hun beslissingen over de inzaai voor de oogst van 2023 nemen, moet het besluit om van de afwijkingen gebruik te maken, snel worden genomen. Daarom moeten de lidstaten binnen dertig dagen na de datum van inwerkingtreding van deze verordening hun besluit nemen en de Commissie daarvan in kennis stellen met het IT-systeem dat de Commissie op grond van Uitvoeringsverordening (EU) 2017/1185 van de Commissie ( 3 ) ter beschikking heeft gesteld. Het besluit moet in het strategisch GLB-plan worden opgenomen bij de eerstvolgende gelegenheid: hetzij bij de herindiening van het strategisch GLB-plan uit hoofde van artikel 118, lid 3, tweede alinea, van Verordening (EU) 2021/2115, hetzij bij het eerste verzoek om wijziging van het strategisch GLB-plan uit hoofde van artikel 119 van die verordening. Gelet op de noodzaak om voor een tijdige uitvoering te zorgen, hoeven de besluiten niet ter goedkeuring aan de Commissie te worden voorgelegd. (10) Aangezien de besluiten van de lidstaten bijtijds vóór de inzaaibeslissingen van de landbouwers moeten worden genomen, moet de verordening met spoed in werking treden, en wel op de dag na die van de bekendmaking ervan in het Publicatieblad van de Europese Unie . (11) De in deze verordening vervatte maatregelen zijn in overeenstemming met het advies van het Comité voor het gemeenschappelijk landbouwbeleid, HEEFT DE VOLGENDE VERORDENING VASTGESTELD: Artikel 1 Besluiten tot afwijking van de toepassing van bepaalde normen voor een goede landbouw- en milieuconditie van grond voor claimjaar 2023 1.   In afwijking van artikel 13, lid 1, van Verordening (EU) 2021/2115 kunnen de lidstaten besluiten om voor claimjaar 2023 af te wijken van de toepassing van een of beide van de volgende in bijlage III bij die verordening vermelde GLMC-normen zoals door de lidstaten nader ingevuld in hun strategisch GLB-plan: a) GLMC 7 “Gewasrotatie op bouwland, met uitzondering van gewassen die onder water groeien”; b) het eerste vereiste van GLMC 8 “Minimumaandeel landbouwareaal dat gewijd is aan niet-productieve oppervlakten of elementen: — Minimumaandeel van ten minste 4 % van het bouwland op bedrijfsniveau dat bestemd is voor niet-productieve gebieden en elementen, met inbegrip van braakliggend land. — Ingeval een landbouwer zich er in het kader van een uitgebreide ecoregeling overeenkomstig artikel 31, lid 6, toe verbindt ten minste 7 % van zijn bouwland te bestemmen voor niet-productieve arealen of elementen, braakliggend land inbegrepen, wordt het aan de naleving van deze GLMC-norm toe te rekenen aandeel beperkt tot 3 %. — Minimumaandeel van ten minste 7 % van het bouwland op bedrijfsniveau indien dit ook vanggewassen of stikstofbindende gewassen omvat die geteeld worden zonder gebruikmaking van gewasbeschermingsmiddelen, waarvan 3 % braak ligt of niet-productieve elementen zijn. De lidstaten dienen voor vanggewassen de wegingsfactor 0,3 te hanteren.”. De lidstaten die gebruikmaken van de in de eerste alinea, punt b), bedoelde afwijking, zorgen ervoor dat deze uitsluitend van toepassing is op braakliggend land en niet op andere niet-productieve elementen. De lidstaten zorgen ervoor dat bouwland dat als gevolg van de in de eerste alinea, punt b), bedoelde afwijking niet voor niet-productieve arealen is bestemd, niet wordt gebruikt voor de teelt van maïs, sojabonen of hakhout met korte omlooptijd. De lidstaten die gebruikmaken van een van de in de eerste alinea bedoelde afwijkingen, bevorderen de teelt van gewassen voor de voedselproductie. De lidstaten die gebruikmaken van een van de in de eerste alinea bedoelde afwijkingen, bevorderen de ecoregelingen en agromilieuklimaatmaatregelen zoals geprogrammeerd in hun strategisch GLB-plan, die tot doel hebben de biodiversiteit op landbouwbedrijven te verbeteren en het bodempotentieel te behouden. 2.   Voor de toepassing van de in artikel 31 van Verordening (EU) 2021/2115 bedoelde ecoregelingen en de in artikel 70 van die verordening bedoelde agromilieuklimaat- en andere beheersverbintenissen die de lidstaten in hun strategisch GLB-plan hebben opgenomen voor claimjaar 2023, blijven de in artikel 31, lid 5, eerste alinea, punt a), en artikel 70, lid 3, eerste alinea, punt a), van die verordening bedoelde basislijnen voor GLMC 7 en het eerste vereiste van GLMC 8 hetzelfde in die zin dat ze niet worden gewijzigd door de in lid 1 van dit artikel bedoelde besluiten van de lidstaat. Artikel 2 Termijn, kennisgeving van besluiten en toepassing daarvan 1.   Binnen dertig dagen na de datum van inwerkingtreding van deze verordening stellen de lidstaten die besluiten gebruik te maken van de in artikel 1, lid 1, bedoelde afwijkingen, de Commissie van de in het kader van dat lid genomen besluiten in kennis met het IT-systeem dat de Commissie op grond van Uitvoeringsverordening (EU) 2017/1185 ter beschikking heeft gesteld. 2.   De lidstaten nemen de op grond van artikel 1, lid 1, van deze verordening genomen besluiten op in punt 3.10 inzake de conditionaliteit en de desbetreffende GLMC-norm van het strategisch GLB-plan, hetzij bij een herindiening van het strategisch GLB-plan uit hoofde van artikel 118, lid 3, tweede alinea, van Verordening (EU) 2021/2115, hetzij bij het eerste verzoek om wijziging van het strategisch GLB-plan uit hoofde van artikel 119 van die verordening. 3.   De op grond van artikel 1, lid 1, van deze verordening genomen besluiten zijn niet onderworpen aan goedkeuring door de Commissie als bedoeld in respectievelijk artikel 118, lid 6, of artikel 119, lid 10, van Verordening (EU) 2021/2115. 4.   De op grond van artikel 1, lid 1, genomen besluiten gelden voor claimjaar 2023. 5.   De lidstaten die gebruikmaken van een van de in artikel 1, lid 1, bedoelde afwijkingen, nemen in het in artikel 134 van Verordening (EU) 2021/2115 bedoelde, uiterlijk op 15 februari 2024 in te dienen jaarlijkse prestatieverslag een beoordeling op van de gevolgen van de toepassing van die afwijkingen voor de mondiale voedselzekerheid, voor het behoud van het milieu en voor de bestrijding van klimaatverandering. Artikel 3 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 juli 2022. Voor de Commissie De voorzitter Ursula VON DER LEYEN ( 1 ) PB L 435 van 6.12.2021, blz. 1 . ( 2 ) COM(2022)133 final. ( 3 ) Uitvoeringsverordening (EU) 2017/1185 van de Commissie van 20 april 2017 tot vaststelling van voorschriften voor de toepassing van de Verordeningen (EU) nr. 1307/2013 en (EU) nr. 1308/2013 van het Europees Parlement en de Raad wat betreft de aan de Commissie te melden informatie en documenten en tot wijziging en intrekking van diverse verordeningen van de Commissie ( PB L 171 van 4.7.2017, blz. 113 ).",
  "source": "EUR LEX"
}