{
  "url": "http://www.w3.org/1999/xhtml\">",
  "content": "L_2005348NL.01000401.xml 30.12.2005 NL Publicatieblad van de Europese Unie L 348/4 PROTOCOL tot vaststelling, voor de periode van 18 januari 2005 tot en met 17 januari 2011, van de vangstmogelijkheden en de financiële tegenprestatie, zoals bedoeld in de Overeenkomst tussen de Europese Gemeenschap en de Republiek der Seychellen inzake de visserij voor de kust van de Seychellen Artikel 1 Geldigheidsduur en vangstmogelijkheden 1.   De krachtens artikel 2 van de overeenkomst verleende vangstmogelijkheden worden voor een periode van zes jaar van 18 januari 2005 tot en met 17 januari 2011 vastgesteld op: a) 40 vaartuigen voor de zegenvisserij op tonijn en b) 12 vaartuigen voor de visserij met de drijvende beug. 2.   Lid 1 is van toepassing onverminderd de artikelen 4 en 5. 3.   Krachtens artikel 4 van de overeenkomst mogen vaartuigen die de vlag van een lidstaat van de Europese Gemeenschap voeren, slechts visserijactiviteiten in de wateren van de Seychellen uitoefenen indien zij daarvoor een vergunning hebben gekregen in het kader van dit protocol en overeenkomstig de bepalingen in de bijlage. Artikel 2 Financiële tegenprestatie — Betalingswijze 1.   De in artikel 6 van de overeenkomst bedoelde financiële tegenprestatie wordt, voor de in artikel 1 bepaalde periode, vastgesteld op 24 750 000 EUR. 2.   Lid 1 is van toepassing onverminderd de artikelen 4, 6 en 8. 3.   Om de in lid 1 vastgestelde financiële tegenprestatie te voldoen, betaalt de Gemeenschap elk jaar van de geldigheidsduur van dit protocol een bedrag van 4 125 000 EUR. 4.   Indien de vaartuigen van de Gemeenschap in de wateren van de Seychellen in totaal meer dan 55 000 t per jaar vangen, wordt het totale bedrag van de jaarlijkse financiële tegenprestatie met 75 EUR per extra ton verhoogd. De Gemeenschap mag jaarlijks evenwel niet meer betalen dan 8 250 000 EUR. 5.   Voor het eerste jaar vindt de betaling uiterlijk op 30 september 2005 plaats en voor de volgende jaren uiterlijk op de datum waarop het protocol verjaart. 6.   Onverminderd artikel 6 valt de beslissing over de bestemming van de tegenprestatie onder de exclusieve bevoegdheid van de Seychellen. 7.   De financiële tegenprestatie wordt overgemaakt op ten hoogste twee bij de Centrale Bank van de Seychellen geopende rekeningen van de Schatkist. Artikel 3 Samenwerking inzake verantwoorde visserij 1.   Beide partijen verbinden zich ertoe verantwoorde visserij in de wateren van de Seychellen te bevorderen zonder onderscheid te maken tussen de verschillende vloten die in deze wateren vissen. 2.   Op basis van de aanbevelingen en de resoluties van de Commissie voor de tonijnvisserij in de Indische Oceaan (IOTC) en het beste beschikbare wetenschappelijke advies, en eventueel na een wetenschappelijke vergadering, plegen beide partijen overleg in de in artikel 7 van de overeenkomst bedoelde gemengde commissie om, indien nodig en in onderlinge overeenstemming, maatregelen vast te stellen voor een duurzaam beheer van de beviste bestanden. Artikel 4 Herziening van de vangstmogelijkheden 1.   De in artikel 1 bedoelde vangstmogelijkheden kunnen in onderlinge overeenstemming worden verhoogd, mits uit de conclusies van de in artikel 3, lid 2, bedoelde wetenschappelijke vergadering blijkt dat een dergelijke verhoging het duurzame beheer van de visbestanden van de Seychellen niet in gevaar brengt. De in artikel 2, lid 1, bedoelde financiële tegenprestatie wordt dan evenredig verhoogd pro rata temporis. Het totaalbedrag van de door de Europese Gemeenschap betaalde financiële tegenprestatie mag evenwel niet meer bedragen dan tweemaal het in artikel 2, lid 1, genoemde bedrag. Indien de vaartuigen van de Gemeenschap meer vangen dan de met het jaarlijkse totaalbedrag overeenstemmende hoeveelheid, plegen beide partijen zo spoedig mogelijk overleg om het voor de extra hoeveelheid verschuldigde bedrag vast te stellen. 2.   Anderzijds wordt de financiële tegenprestatie, wanneer de partijen overeenstemming bereiken over een verlaging van de in artikel 1 bedoelde vangstmogelijkheden, evenredig verlaagd pro rata temporis. 3.   De verdeling van de vangstmogelijkheden tussen verschillende categorieën vaartuigen kan eveneens worden aangepast, mits de partijen daartoe samen besluiten en met inachtneming van eventuele aanbevelingen en resoluties van de Commissie voor de tonijnvisserij in de Indische Oceaan (IOTC) met betrekking tot het beheer van de bestanden die de gevolgen van die herverdeling zouden ondervinden. De partijen spreken een overeenkomstige aanpassing van de financiële tegenprestatie af, indien de herverdeling van de vangstmogelijkheden dat rechtvaardigt. Artikel 5 Nieuwe vangstmogelijkheden 1.   Indien vaartuigen van de Gemeenschap belangstelling hebben voor visserijactiviteiten die niet onder artikel 1 vallen, plegen beide partijen overleg alvorens voor dergelijke activiteiten toestemming wordt gegeven, stellen zij indien nodig in onderling overleg de voorwaarden voor dergelijke activiteiten vast en passen zij dit protocol en de bijlage ervan aan. 2.   Beide partijen moedigen experimentele visserij aan, met name op in de wateren van de Seychellen aanwezige diepzeesoorten. Hiertoe plegen de partijen, indien een van beide hierom verzoekt, overleg en stellen zij per geval de doelsoort, de voorwaarden en andere parameters vast. In voorkomend geval verrichten de partijen de experimentele visserij volgens de parameters die beide partijen bij een bestuurlijke regeling zijn overeengekomen. Vergunningen voor experimentele visserij hebben een looptijd van maximaal zes maanden. Indien de experimentele visserij volgens de partijen positieve resultaten oplevert, kan de regering van de Seychellen vangstmogelijkheden voor de nieuwe soorten aan de vloot van de Gemeenschap toewijzen tot en met het einde van de looptijd van het huidige protocol. De in artikel 2, lid 1, bedoelde financiële tegenprestatie wordt in dat geval dienovereenkomstig aangepast. Artikel 6 Opschorting en herziening van de betaling van de financiële tegenprestatie 1.   Wanneer vissen in de wateren van de Seychellen om redenen die uitsluitend aan de Seychellen te wijten zijn, onmogelijk is, kan de Europese Gemeenschap na overleg met de Seychellen besluiten de betaling van de financiële tegenprestatie op te schorten, doch niet eerder dan nadat alle tot dan verschuldigde bedragen volledig betaald zijn. 2.   De betaling van de financiële tegenprestatie wordt hervat zodra de toestand opnieuw normaal is en na overleg tussen de twee partijen, die bevestigen dat de toestand zodanig is dat visserijactiviteit opnieuw mogelijk is. Artikel 7 Bevordering van verantwoorde en duurzame visserij in de wateren van de Seychellen 1.   Ten minste 36 % van de in artikel 2, lid 1, vermelde financiële tegenprestatie is bestemd voor de ontwikkeling en de tenuitvoerlegging van een op verantwoorde en duurzame visserij gericht sectoraal visserijbeleid op de Seychellen. Deze bijdrage wordt beheerd op basis van doelstellingen die beide partijen in onderlinge overeenstemming vaststellen en de desbetreffende jaarlijkse en meerjarige programmering. 2.   Met het oog op de tenuitvoerlegging van lid 1 stellen de Gemeenschap en de Seychellen in de in artikel 7 van de overeenkomst bedoelde gemengde commissie uiterlijk drie maanden na de datum van inwerkingtreding van dit protocol een meerjarig sectoraal programma en de daarbijbehorende uitvoeringsbepalingen vast, waarin met name het volgende is bepaald: a) de op meerjarige en jaarbasis vastgestelde richtsnoeren voor het gebruik van het in lid 1 genoemde deel van de financiële tegenprestatie; b) de doelstellingen die op meerjarige en jaarbasis moeten worden bereikt om op termijn tot een duurzame en verantwoorde visserij te komen, waarbij rekening wordt gehouden met de prioriteiten in de nationale beleidslijnen van de Seychellen op het gebied van visserij en andere terreinen die met de tenuitvoerlegging van een verantwoorde en duurzame visserij in verband staan of deze kunnen beïnvloeden; c) de criteria en de procedures voor de jaarlijkse beoordeling van de resultaten. 3.   Voorstellen tot wijziging van het meerjarige sectorale programma moeten in de gemengde commissie door de partijen worden goedgekeurd. 4.   Elk jaar beslissen de Seychellen over de toewijzing van het in lid 1 bedoelde deel van de financiële tegenprestatie aan de tenuitvoerlegging van het meerjarige programma. Voor het eerste jaar van de geldigheidsduur van het protocol moet deze toewijzing aan de Gemeenschap worden meegedeeld wanneer het meerjarige sectorale programma in de gemengde commissie wordt goedgekeurd. Voor elk daaropvolgend jaar melden de Seychellen de toewijzing uiterlijk op 1 december van het jaar daarvoor aan de Gemeenschap. 5.   Wanneer de jaarlijkse beoordeling van de resultaten van de tenuitvoerlegging van het meerjarige sectorale programma dat rechtvaardigt en indien de gemengde commissie ermee instemt, kan de Commissie verzoeken om wijziging van de in artikel 2, lid 1, vastgestelde financiële tegenprestatie om het daadwerkelijk voor de tenuitvoerlegging van het programma toegewezen bedrag aan te passen aan die resultaten. Artikel 8 Geschillen — Opschorting van de toepassing van het protocol 1.   De partijen moeten in de in artikel 7 van de overeenkomst bedoelde gemengde commissie, zo nodig in een bijzondere zitting ervan, overleg plegen over eventuele onderlinge geschillen inzake de interpretatie en de toepassing van de in dit protocol vastgestelde bepalingen. 2.   Onverminderd artikel 9 kan de toepassing van het protocol op initiatief van een partij worden opgeschort, wanneer het geschil tussen de partijen als ernstig wordt beschouwd en het overeenkomstig lid 1 in de gemengde commissie gevoerde overleg niet is uitgemond in een minnelijke schikking. 3.   De toepassing van het protocol kan pas worden opgeschort, indien de betrokken partij haar voornemen hiertoe schriftelijk en ten minste drie maanden vóór de datum van inwerkingtreding van de opschorting meldt. 4.   Bij opschorting blijven de partijen in onderling overleg streven naar een minnelijke schikking van het geschil. Wanneer zij hierin slagen, wordt de toepassing van het protocol hervat en wordt het bedrag van de financiële tegenprestatie evenredig pro rata temporis verlaagd afhankelijk van de duur van de periode waarin de toepassing van het protocol is opgeschort. Artikel 9 Opschorting van de toepassing van het protocol bij niet-betaling Onverminderd het bepaalde in artikel 3, kan de toepassing van dit protocol door de Seychellen worden geschorst als de Europese Gemeenschap de in artikel 2 bedoelde betalingen niet verricht. Artikel 10 Nationale wetgeving Op de activiteiten van vissersvaartuigen van de Gemeenschap in de wateren van de Seychellen zijn de nationale wettelijke en bestuursrechtelijke bepalingen van toepassing, tenzij dit in dit protocol en de bijlage ervan anders is bepaald. Artikel 11 Herzieningsclausule Na de derde verjaardag van het protocol en de bijlage ervan bezien de partijen de toepassing van het protocol en de bijlage opnieuw en plegen zij in voorkomend geval overleg over eventuele wijzigingen daarin. Dergelijke wijzigingen kunnen onder meer betrekking hebben op de referentiehoeveelheid, de voor de vergunningen betaalde forfaitaire bedragen en de verhouding tussen het in artikel 2, lid 4, bedoelde bedrag per ton en het in afdeling 2, punt 2, van de bijlage bedoelde bedrag. Artikel 12 Intrekking Het protocol en bijlage I bij de op 28 oktober 1987 in werking getreden Overeenkomst tussen de Europese Gemeenschap en de Republiek der Seychellen inzake de visserij voor de kust van de Seychellen, daterend van 17 januari 2002, worden ingetrokken en vervangen door dit protocol en de bijlage ervan. Artikel 13 Inwerkingtreding 1.   Het onderhavige protocol en de bijlage ervan treden in werking op de datum waarop de partijen de voltooiing van de in dit verband te volgen procedures melden. 2.   Het is van toepassing met ingang van 18 januari 2005.",
  "source": "EUR LEX"
}