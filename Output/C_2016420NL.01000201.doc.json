{
  "url": "http://www.w3.org/1999/xhtml\">",
  "content": "C_2016420NL.01000201.xml 15.11.2016 NL Publicatieblad van de Europese Unie C 420/2 BESLUIT VAN DE COMMISSIE van 28 oktober 2016 inzake het verlenen van vrije softwarelicenties (openbare licentie van de Europese Unie) voor SyRIO â€” Systeem voor het rapporteren van incidenten bij offshore olie- en gasactiviteiten (2016/C 420/02) DE EUROPESE COMMISSIE, Gezien het Verdrag betreffende de werking van de Europese Unie, Gezien het besluit van de Commissie van 19 september 2001 (PV1536) waarbij de directeuren-generaal en de diensthoofden de bevoegdheid krijgen om te beslissen over de noodzaak een aanvraag in te dienen voor de bescherming van intellectuele-eigendomsrechten die voortvloeien uit de activiteiten of programma's waarvoor zij verantwoordelijk zijn, alsmede om licenties in verband daarmee te verlenen en rechten te verwerven, over te dragen, ervan af te zien of er afstand van te doen, en waarbij de directeuren-generaal de bevoegdheid voor de daarmee verband houdende administratieve uitvoering krijgen, Overwegende hetgeen volgt: (1) In het kader van de administratieve regeling met het directoraat-generaal Energie (DG Energie) heeft het directoraat-generaal Gemeenschappelijk Centrum voor onderzoek software ontwikkeld die de bevoegde autoriteiten van de lidstaten moeten gebruiken als onderdeel van de uitoefening van de wettelijk opgedragen functies uit hoofde van Richtlijn 2013/30/EU van het Europees Parlement en de Raad ( 1 ) (richtlijn offshoreveiligheid). (2) De bevoegde autoriteiten van de lidstaten moeten de software gebruiken om informatie te rapporteren aan de Europese Commissie over incidenten en ongevallen in verband met offshore olie- en gasinstallaties die gevolgen hebben voor de gezondheid, veiligheid of milieubescherming. Daartoe, alsook met het oog op de ondersteuning van de verzameling en analyse van de informatie, moeten de bevoegde autoriteiten de software via een online rapportageplatform beschikbaar stellen voor gebruik door de exploitanten die betrokken zijn bij offshore olie- en gasactiviteiten binnen hun rechtsgebied. (3) De software functioneert in overeenstemming met de in Uitvoeringsverordening (EU) nr. 1112/2014 van de Commissie ( 2 ) vastgestelde modellen. (4) De uitbreiding van het gebruik van de software kan de mondiale harmonisatie van het rapportagemodel voor ongevallen ten goede komen, waardoor de veiligheid in de offshore olie- en gasindustrie verder wordt verbeterd. Daarom kan de software beschikbaar worden gesteld aan de bevoegde autoriteiten van derde landen met offshore olie- en gasactiviteiten in hun rechtsgebied. (5) DG Energie, dat belast is met de ontwikkeling en het onderhoud van de software en de administratieve uitvoering van besluiten op het vlak van intellectuele eigendom, acht het verlenen van vrije licenties voor de software passend en wenselijk. (6) Door de software uit te brengen onder de openbare licentie van de Europese Unie ( 3 ) (EUPL) zou de verspreiding en bevordering van het gebruik van de software worden vergemakkelijkt en de exclusieve toe-eigening ervan worden vermeden, HEEFT HET VOLGENDE BESLUIT VASTGESTELD: Artikel 1 De software mag worden verspreid onder niet-exclusieve licentievoorwaarden voor vrije software (EUPL) met het oog op het gebruik, de reproductie, de ontwikkeling en de verdere verspreiding ervan. Artikel 2 Dit besluit is ook van toepassing op alle toekomstige of nieuwe versies van de software. Gedaan te Brussel, 28 oktober 2016. Voor de Commissie Dominique RISTORI Directeur-generaal ( 1 ) Richtlijn 2013/30/EU van het Europees Parlement en de Raad van 12 juni 2013 betreffende de veiligheid van offshore olie- en gasactiviteiten en tot wijziging van Richtlijn 2004/35/EG ( PB L 178 van 28.6.2013, blz. 66 ). ( 2 ) Uitvoeringsverordening (EU) nr. 1112/2014 van de Commissie van 13 oktober 2014 tot vaststelling van een gemeenschappelijk model voor de uitwisseling van informatie inzake grotegevarenindicatoren door de exploitanten en eigenaars van offshore olie- en gasinstallaties en van een gemeenschappelijk model voor de publicatie van de informatie inzake grotegevarenindicatoren door de lidstaten ( PB L 302 van 22.10.2014, blz. 1 ). ( 3 ) https://joinup.ec.europa.eu/community/eupl/og_page/european-union-public-licence-eupl-v11",
  "source": "EUR LEX"
}