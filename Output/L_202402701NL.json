{
  "url": "http://www.w3.org/1999/xhtml\">",
  "content": "L_202402701NL.000101.fmx.xml Publicatieblad van de Europese Unie NL L-serie 2024/2701 14.10.2024 BESLUIT (GBVB) 2024/2701 VAN DE RAAD van 14 oktober 2024 tot wijziging van Besluit (GBVB) 2023/891 betreffende beperkende maatregelen in verband met acties die de situatie in de Republiek Moldavië destabiliseren DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 28 april 2023 heeft de Raad Besluit (GBVB) 2023/891 ( 1 ) vastgesteld. (2) De Unie blijft onwrikbare steun bieden aan de Republiek Moldavië, en aan de veerkracht, veiligheid, stabiliteit, economie en energievoorziening van dat land in het licht van destabiliserende activiteiten door externe actoren. (3) In het licht van de situatie in de Republiek Moldavië is de Raad van oordeel dat vijf personen en één entiteit moeten worden toegevoegd aan de lijst van natuurlijke personen en rechtspersonen, entiteiten en lichamen in de bijlage bij Besluit (GBVB) 2023/891. (4) Besluit (GBVB) 2023/891 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit (GBVB) 2023/891 wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie. Gedaan te Luxemburg, 14 oktober 2024. Voor de Raad De voorzitter J. BORRELL FONTELLES ( 1 ) Besluit (GBVB) 2023/891 van de Raad van 28 april 2023 betreffende beperkende maatregelen in verband met acties die de situatie in de Republiek Moldavië destabiliseren ( PB L 114 van 2.5.2023, blz. 15 ). BIJLAGE De bijlage bij Besluit (GBVB) 2023/891 wordt als volgt gewijzigd: 1) De volgende vermeldingen worden toegevoegd onder rubriek “A. Natuurlijke personen”: Naam Identificatiegegevens Redenen Datum van plaatsing op de lijst “12. Evghenia GUȚUL Functie: Gouverneur van het autonome territoriale gebied Gagaoezië Geboortedatum: 5.9.1986 Geboorteplaats: Etulia, Vulcănești, Socialistische Sovjetrepubliek Moldavië (nu Republiek Moldavië) Geslacht: vrouwelijk Nationaliteit: Republiek Moldavië Evghenia Guţul is de gouverneur (Bashkan) van het autonome territoriale gebied Gagaoezië in de Republiek Moldavië. Zij werkte eerder voor de inmiddels verboden politieke partij “SHOR” (“ȘOR”) van Ilan Shor en was betrokken bij de illegale financiering ervan. Zij heeft verschillende medewerkers van Shor voorgedragen voor functies in het uitvoerend comité in Gagaoezië, ook al hadden deze personen geen banden met Gagaoezië. Hoewel zij daartoe niet de grondwettelijke bevoegdheid had, heeft zij als gouverneur een officieel bezoek gebracht aan de Russische Federatie en er de Russische president Vladimir Poetin ontmoet. Zij vroeg Poetin om de steun van Rusland voor de rechten, de autoriteit en de standpunten van Gagaoezië, en die steun werd haar verzekerd. Door separatisme in het autonome territoriale gebied Gagaoezië en nauwe banden met de Russische Federatie te bevorderen, probeert Evghenia Guţul de grondwettelijke orde omver te werpen en brengt zij zo de soevereiniteit en de onafhankelijkheid van de Republiek Moldavië en de democratie, stabiliteit en veiligheid in de Republiek Moldavië in gevaar. 14.10.2024 13. Iurii CUZNEŢOV Functie: Adjunct-hoofd van het algemene departement buitenlandse betrekkingen, autonoom territoriaal gebied Gagaoezië Geboortedatum: 18.7.1988 Geboorteplaats: Socialistische Sovjetrepubliek Moldavië (nu Republiek Moldavië) Geslacht: mannelijk Nationaliteit: Republiek Moldavië Staatsidentificatienummer (IDNP): 2004042080868 Iurii Cuzneţov, voormalig lid van de politieke partij van Ilan Shor “SHOR” (“ȘOR”), is adjunct-hoofd van het algemene departement buitenlandse betrekkingen van het uitvoerend comité van het autonome territoriale gebied Gagaoezië. Hij vergezelde Evghenia Guţul tijdens haar bezoek aan de Russische Federatie en was betrokken bij het regelen van financiering voor Gagaoezische burgers via een Russische bank. Hij steunde actief de campagne van Evghenia Guţul voor gouverneur (Bashkan) van Gagaoezië. Derhalve heeft Iurii CUZNEŢOV banden met Evghenia Guţul. 14.10.2024 14. Nelli PARUTENCO Functie: Oprichter/directeur van Evrazia Geboortedatum: 21.3.1962 Geslacht: vrouwelijk Nationaliteit: Republiek Moldavië) Staatsidentificatienummer (IDNP): 0970403899047 Nelli Parutenco was de penningmeester van de politieke partij van Ilan Shor “SHOR” (“ȘOR”) totdat de partij werd verboden. In het kader van onderzoeken naar SHOR wegens illegale financiering vluchtte zij in 2022 naar Moskou. Nelli Parutenco is nu de oprichter en directeur van de in Rusland gevestigde niet-gouvernementele vereniging Evrazia, die tot doel heeft de Russische belangen in de voormalige Sovjetrepublieken, waaronder de Republiek Moldavië, te behartigen. Evrazia verspreidt Russische propagandaverhalen, ook onder jonge kinderen in door de vereniging georganiseerde jeugdkampen. Evrazia fungeert als kanaal om financiering van een Russische bank en van Ilan Shor te verstrekken aan burgers en infrastructuurprojecten in Gagaoezië. Via Evrazia probeert Nelli Parutenco dus de grondwettelijke orde omver te werpen en brengt zij zo de soevereiniteit en de onafhankelijkheid van de Republiek Moldavië en de democratie, stabiliteit en veiligheid in de Republiek Moldavië in gevaar. Nelli Parutenco heeft banden met Evrazia. Bovendien heeft Nelli Parutenco banden met Ilan Shor. 14.10.2024 15. Ilia UZUN Functie: Vicevoorzitter van het uitvoerend comité van het autonome territoriale gebied Gagaoezië, lid van de Volksvergadering van Gagaoezië Geboortedatum: 16.5.1967 Geboorteplaats: Chioselia Rusă, Comrat, Socialistische Sovjetrepubliek Moldavië (nu Republiek Moldavië) Geslacht: mannelijk Nationaliteit: Republiek Moldavië Staatsidentificatienummer (IDNP): 0961607975268 Ilia Uzun is lid van de Volksvergadering van Gagaoezië en vicevoorzitter van het uitvoerend comité van het autonome territoriale gebied Gagaoezië. Hij had een ontmoeting met Ilan Shor in Israël om de uitvoering in Gagaoezië van de verkiezingsplannen van gouverneur (Bashkan) Evghenia Guţul te bespreken. Ilia Uzun is betrokken bij de verspreiding van Russische propaganda die afkomstig is van het team van Ilan Shor. Hij plande, was aanwezig bij en had de leiding over demonstraties tegen de autoriteiten van de Republiek Moldavië die waren georganiseerd door Ilan Shor of zijn medestanders. Hij verleende publiekelijk steun aan Ilan Shor of zijn acties. Derhalve heeft hij banden met Ilan Shor. 14.10.2024 16. Mihail VLAH Functie: vicegouverneur en adviseur mediabetrekkingen bij de gouverneur van het autonome territoriale gebied Gagaoezië Geboortedatum: 4.2.1978 Geslacht: mannelijk Nationaliteit: Republiek Moldavië Paspoortnummer: 2000019014568 Mihail Vlah is een adjunct van de gouverneur (Bashkan) van Gagaoezië, Evghenia Guţul. Hij werd door Evghenia Guţul benoemd maar zijn benoeming is niet goedgekeurd door de Volksvergadering van Gagaoezië. Hij is ook Evghenia Guţuls adviseur mediabetrekkingen. Hij had een ontmoeting met Ilan Shor in Israël om de uitvoering in Gagaoezië van de verkiezingsplannen van gouverneur Guţul te bespreken. Hij plande en was aanwezig bij demonstraties tegen de autoriteiten van de Republiek Moldavië ter ondersteuning van Evghenia Guţul of georganiseerd door Ilan Shor of diens medestanders. Hij verleende publiekelijk steun aan de acties van Ilan Shor of Evghenia Guţul. Derhalve heeft Mihail Vlah banden met Ilan Shor and Evghenia Guţul. Voorts nam hij deel aan een gewelddadige demonstratie tegen de regering van de Republiek Moldavië en probeerde hij de grondwettelijke orde te destabiliseren door te beweren dat het autonome territoriale gebied Gagaoezië het recht heeft diplomatieke vertegenwoordigingen in het buitenland te openen. 14.10.2024” 2) De volgende vermelding wordt toegevoegd onder rubriek “B. Rechtspersonen, entiteiten en lichamen”: Naam Identificatiegegevens Redenen Datum van plaatsing op de lijst “2. Evrazia — autonome niet-commerciële organisatie voor de bevordering van internationale samenwerking Soort entiteit: autonome niet-commerciële organisatie Adres: Moskou, 127006, Krasnoproletarskaya Street 7, office 4/P, Russische Federatie Registratienummers: OGRN: 1247700291200 INN: 9707028663 KPP: 770701001 Website: https://evrazia.su/ Evrazia is een in Rusland gevestigde niet-gouvernementele vereniging die is opgericht door Nelli Parutenco. De vereniging heeft tot doel de Russische belangen in de voormalige Sovjetrepublieken, waaronder de Republiek Moldavië, te behartigen. Evrazia verspreidt Russische propagandaverhalen, ook onder jonge kinderen in door de vereniging georganiseerde jeugdkampen. Evrazia fungeert als kanaal om financiering van een Russische bank en van Ilan Shor te verstrekken aan burgers en infrastructuurprojecten in Gagaoezië. Evrazia probeert dus de grondwettelijke orde omver te werpen en brengt zo de soevereiniteit en de onafhankelijkheid van de Republiek Moldavië en de democratie, stabiliteit en veiligheid in de Republiek Moldavië in gevaar. Evrazia heeft banden met Nelli Parutenco. Bovendien heeft Evrazia banden met Ilan Shor. 14.10.2024” ELI: http://data.europa.eu/eli/dec/2024/2701/oj ISSN 1977-0758 (electronic edition)",
  "source": "EUR LEX"
}