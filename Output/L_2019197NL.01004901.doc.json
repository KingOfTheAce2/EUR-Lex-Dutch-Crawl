{
  "url": "http://www.w3.org/1999/xhtml\"><!--",
  "content": "L_2019197NL.01004901.xml 25.7.2019 NL Publicatieblad van de Europese Unie L 197/49 BESLUIT (EU) 2019/1261 VAN DE RAAD van 15 juli 2019 tot vaststelling van het standpunt dat de Europese Unie zal innemen in het Gemengd Comité dat is opgericht bij de kaderovereenkomst inzake partnerschap en samenwerking tussen de Europese Unie en haar lidstaten, enerzijds, en de Republiek der Filipijnen, anderzijds, over de vaststelling van besluiten met betrekking tot het reglement van orde van het Gemengd Comité en de vaststelling van de mandaten van de gespecialiseerde subcomités DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name de artikelen 207 en 209, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De kaderovereenkomst inzake partnerschap en samenwerking tussen de Europese Unie en haar lidstaten, enerzijds, en de Republiek der Filipijnen, anderzijds ( 1 ) (“de overeenkomst”), is op 1 maart 2018 in werking getreden. (2) Uit hoofde van artikel 48, lid 1, van de overeenkomst wordt een Gemengd Comité opgericht om de goede werking en uitvoering van de overeenkomst te waarborgen (het “Gemengd Comité”). (3) Krachtens artikel 48, lid 5, van de overeenkomst dient het Gemengd Comité zijn eigen reglement van orde vaststellen en krachtens artikel 48, lid 3, kan het Gemengd Comité gespecialiseerde subcomités oprichten. (4) Om de doeltreffende uitvoering van de overeenkomst te waarborgen, moet het reglement van orde van het Gemengd Comité zo spoedig mogelijk worden vastgesteld. (5) Het is wenselijk het standpunt te bepalen dat namens de Unie moet worden ingenomen in het Gemengd Comité. (6) Het standpunt van de Unie in het Gemengd Comité moet derhalve de vaststelling van de aangehechte ontwerpbesluiten van het Gemengd Comité ondersteunen, HEEFT HET VOLGENDE BESLUIT VASTGESTELD: Artikel 1 Het standpunt dat namens de Unie op de eerste vergadering van het Gemengd Comité moet worden ingenomen, steunt de vaststelling van de aan dit besluit gehechte ontwerpbesluiten van het Gemengd Comité. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 15 juli 2019. Voor de Raad De voorzitter F. MOGHERINI ( 1 ) PB L 343 van 22.12.2017, blz. 3 . ONTWERP BESLUIT Nr. 1/… VAN HET GEMENGD COMITÉ DAT IS OPGERICHT BIJ DE KADEROVEREENKOMST INZAKE PARTNERSCHAP EN SAMENWERKING EU-FILIPIJNEN van … tot vaststelling van zijn reglement van orde HET GEMENGD COMITÉ, Gezien de kaderovereenkomst inzake partnerschap en samenwerking tussen de Europese Unie en haar lidstaten, enerzijds, en de Republiek der Filipijnen, anderzijds ( 1 ) (“de overeenkomst”), en met name artikel 48, Overwegende hetgeen volgt: (1) De overeenkomst is op donderdag 1 maart 2018 in werking getreden. (2) Derhalve moet het reglement van orde van het Gemengd Comité worden vastgesteld, HEEFT HET VOLGENDE BESLUIT VASTGESTELD: Enig artikel 1.   Het reglement van orde van het Gemengd Comité, als vastgesteld in de bijlage, wordt vastgesteld. 2.   Dit besluit treedt in werking op de datum waarop het wordt vastgesteld. Gedaan te …, Voor het Gemengd Comité, De voorzitter ( 1 ) PB L 343 van 22.12.2017, blz. 3 . BIJLAGE Reglement van orde van het Gemengd Comité Artikel 1 Taken en samenstelling 1.   Het Gemengd Comité voert de taken uit waarin is voorzien bij artikel 48 van de kaderovereenkomst inzake partnerschap en samenwerking tussen de Europese Unie en haar lidstaten, enerzijds, en de Republiek der Filipijnen, anderzijds (hierna “de overeenkomst” genoemd), hierna gezamenlijk “de partijen” en afzonderlijk “de partij” genoemd. 2.   Het Gemengd Comité wordt samengesteld uit vertegenwoordigers van beide partijen, op het niveau van hoge ambtenaren. Artikel 2 Vergaderingen 1.   Het Gemengd Comité vergadert in de regel om de twee jaar. Een vergadering van het Gemengd Comité wordt bijeengeroepen door de voorzitter. De vergaderingen worden beurtelings in Manila en in Brussel gehouden, op een datum die in onderling overleg wordt vastgesteld. Op verzoek van een partij kunnen in onderling overleg bijzondere sessies van het Gemengd Comité worden belegd. 2.   Indien beide partijen hiermee instemmen, kunnen de vergaderingen van het Gemengd Comité bij uitzondering via video- of teleconferentie plaatsvinden. 3.   De vergaderingen van het Gemengd Comité worden uitsluitend gevoerd in vertrouwen tussen vertegenwoordigers van de partijen, tenzij beide partijen overeenkomen dit niet te doen. Artikel 3 Voorzitter De partij die als gastheer voor de eerste vergadering van het Gemengd Comité optreedt, bekleedt met ingang van de datum van die vergadering tot 31 december van dat jaar het voorzitterschap. Het Gemengd Comité wordt vervolgens beurtelings voor een periode van twee jaar voorgezeten. Artikel 4 Deelnemers 1.   De delegatie van elke partij bestaat uit vertegenwoordigers van die partij en wordt op het niveau van hoge ambtenaren geleid. 2.   Elke partij stelt de andere partij 21 werkdagen vóór de vergadering in kennis van de daadwerkelijke samenstelling van hun delegatie. 3.   De voorzitter zorgt ervoor dat alle deelnemers aan de vergaderingen van het Gemengd Comité naar behoren aangewezen vertegenwoordigers van de partijen zijn. Punten van zorg over de samenstelling van de delegatie worden gericht aan de voorzitter. 4.   De partijen kunnen, na voorafgaande toestemming, derden uitnodigen om tijdens een vergadering over een bepaald onderwerp informatie te verstrekken, indien dit noodzakelijk wordt geacht. Elke partij stelt de andere partij ten minste 21 werkdagen vóór de vergadering in kennis van haar voornemen om een derde uit te nodigen. Artikel 5 Secretariaat Een vertegenwoordiger van de Europese Dienst voor extern optreden en een vertegenwoordiger van het ministerie van Buitenlandse zaken van de Republiek der Filipijnen treden gezamenlijk op als secretarissen van het Gemengd Comité. Alle mededelingen van en aan de voorzitter worden doorgestuurd naar de secretarissen. Correspondentie van en aan de voorzitter kan verlopen in om het even welke schriftelijke vorm, ook e-mail. Artikel 6 Agenda voor de vergaderingen 1.   De voorzitter stelt voor elke vergadering een voorlopige agenda op. De voorlopige agenda wordt samen met de desbetreffende documenten ten minste 21 werkdagen vóór de vergadering verzonden. 2.   De agenda wordt goedgekeurd door het Gemengd Comité. Indien de partijen zulks overeenkomen, kunnen punten die niet op de voorlopige agenda staan als agendapunt worden opgenomen. Artikel 7 Notulen 1.   De beide secretarissen stellen gezamenlijk een ontwerpsamenvatting van de resultaten/conclusies van de vergadering op. 2.   Het delegatiehoofd van elke partij keurt de ontwerpsamenvatting goed en ondertekent deze in twee exemplaren. Elke partij ontvangt een origineel van de goedgekeurde en ondertekende samenvatting. Artikel 8 Besluiten en aanbevelingen 1.   Het Gemengd Comité kan besluiten nemen of aanbevelingen doen met het oog op de verwezenlijking van de doelstellingen van de overeenkomst. Besluiten en aanbevelingen worden goedgekeurd in onderlinge overeenstemming tussen de partijen. Besluiten en aanbevelingen worden goedgekeurd nadat de partijen hun eigen interne procedures overeenkomstig hun wet- en regelgeving hebben voltooid. 2.   Het Gemengd Comité kan besluiten om besluiten of aanbevelingen vast te stellen via een schriftelijke procedure. In deze gevallen bereiken de partijen overeenstemming over een termijn voor de duur van de procedure. Indien bij het verstrijken van deze termijn geen enkele partij bezwaar heeft aangetekend tegen het voorgestelde besluit of de voorgestelde aanbeveling, verklaart de voorzitter van het Gemengd Comité dat het besluit of de aanbeveling zonder verzet is goedgekeurd. Artikel 9 Uitgaven 1.   Elke partij draagt haar eigen personeels-, reis- en verblijfskosten en haar eigen kosten voor post en telecommunicatie in verband met de deelname aan vergaderingen van het Gemengd Comité. 2.   Elke partij draagt haar eigen kosten voor de vertolking tijdens de vergaderingen en voor de vertaling van documenten. 3.   De partij die als gastheer voor de vergadering optreedt, draagt de kosten voor de organisatie van de vergadering en de reproductie van documenten. Artikel 10 Gespecialiseerde subcomités 1.   Overeenkomstig artikel 48, lid 3, van de overeenkomst kan het Gemengd Comité besluiten gespecialiseerde subcomités in te stellen om zich bij de uitvoering van zijn taken te laten bijstaan. De gespecialiseerde subcomités brengen na elk van hun vergaderingen uitsluitend aan het Gemengd Comité verslag uit. 2.   Het Gemengd Comité stelt het mandaat van elk gespecialiseerd subcomité vast. 3.   Het Gemengd Comité kan besluiten het mandaat te wijzigen of bestaande gespecialiseerde subcomités op te heffen. 4.   De gespecialiseerde subcomités kunnen aanbevelingen doen met het oog op de goedkeuring ervan door het Gemengd Comité. ONTWERP BESLUIT Nr. 2/… VAN HET GEMENGD COMITÉ DAT IS OPGERICHT BIJ DE KADEROVEREENKOMST INZAKE PARTNERSCHAP EN SAMENWERKING EU-FILIPIJNEN van … tot oprichting van gespecialiseerde subcomités en tot vaststelling van hun mandaat HET GEMENGD COMITÉ, Gezien de kaderovereenkomst inzake partnerschap en samenwerking tussen de Europese Unie en haar lidstaten, enerzijds, en de Republiek der Filipijnen, anderzijds (“de overeenkomst”), en met name artikel 48, lid 3, Gezien artikel 10 van het reglement van orde van het Gemengd Comité, Overwegende hetgeen volgt: (1) Om op deskundigenniveau te kunnen beraadslagen over de kerngebieden die onder de toepassingsbereik van de overeenkomst vallen, moeten gespecialiseerde subcomités worden opgericht. (2) Overeenkomstig artikel 8 van het reglement van orde van het Gemengd Comité kan het Gemengd Comité besluiten tot vaststelling van besluiten via een schriftelijke procedure, HEEFT HET VOLGENDE BESLUIT VASTGESTELD: Enig artikel De in bijlage I vermelde gespecialiseerde subcomités worden opgericht. De mandaten van de gespecialiseerde subcomités zijn opgenomen in bijlage II. Gedaan te …, Voor het Gemengd Comité, De voorzitter BIJLAGE I Gemengd Comité dat is opgericht bij de kaderovereenkomst inzake partnerschap en samenwerking EU-Filipijnen Lijst van gespecialiseerde subcomités […] BIJLAGE II Mandaten van gespecialiseerde subcomités die zijn ingesteld bij de kaderovereenkomst inzake partnerschap en samenwerking tussen de Europese Unie en haar lidstaten, enerzijds, en de Republiek der Filipijnen, anderzijds (hierna gezamenlijk “de partijen” en afzonderlijk “de partij” genoemd). Artikel 1 De gespecialiseerde subcomités kunnen onderwerpen of specifieke projecten bespreken die verband houden met het relevante gebied waarop wordt samengewerkt. Artikel 2 De gespecialiseerde subcomités werken onder het gezag van het Gemengd Comité. Zij brengen binnen 30 kalenderdagen na iedere vergadering verslag uit en sturen een samenvatting van de geboekte resultaten/conclusies aan de voorzitter van het Gemengd Comité. Artikel 3 1.   De gespecialiseerde subcomités bestaan uit vertegenwoordigers van beide partijen. De delegatiehoofden van de relevante gespecialiseerde subcomités stellen elkaar vóór de vergadering op de hoogte van de vertegenwoordiging van beide partijen bij de gespecialiseerde subcomités. 2.   Met schriftelijke toestemming van de betrokken delegatiehoofden van de gespecialiseerde subcomités kunnen de gespecialiseerde subcomités derden uitnodigen om hun respectieve vergaderingen bij te wonen en kunnen zij in voorkomend geval deze derden raadplegen met betrekking tot specifieke punten op de agenda. Elke partij stelt de andere partij ten minste 10 werkdagen vóór de vergadering in kennis van haar voornemen om een derde uit te nodigen. Vóór de vergadering wordt door de partijen overeenstemming bereikt over de selectie van de derde(n). Artikel 4 De gespecialiseerde subcomités worden voorgezeten en in beginsel georganiseerd door de partij die het Gemengd Comité voorzit. Artikel 5 Een vertegenwoordiger van de Europese Dienst voor extern optreden of van het bevoegde directoraat-generaal van de Europese Commissie en een vertegenwoordiger van de desbetreffende leidende instantie die het voortouw neemt voor de regering van de Republiek der Filipijnen treden gezamenlijk op als secretarissen van de gespecialiseerde subcomités. Artikel 6 1.   De gespecialiseerde subcomités vergaderen op schriftelijk verzoek van een partij en na instemming van beide partijen als de omstandigheden dat vereisen. Elke vergadering wordt gehouden op een door de partijen overeengekomen plaats en datum. Indien beide partijen hiermee instemmen, kunnen de vergaderingen van de subcomités bij uitzondering via video- of teleconferentie plaatsvinden. 2.   Wanneer een partij verzoekt om een vergadering van een gespecialiseerd subcomité, antwoordt de secretaris van de andere partij binnen 21 werkdagen na ontvangst van dit verzoek. 3.   Rekening houdend met artikel 3, lid 2, inzake derden, stelt elke partij tijdig vóór de vergadering de voorzitter in kennis van de voorgenomen samenstelling van haar delegatie. Artikel 7 1.   De voorzitter deelt de ontwerpagenda aan de partijen mee ten laatste 21 werkdagen voor de vergadering. 2.   Elke partij mag de voorzitter verzoeken een punt op de agenda van een vergadering van een gespecialiseerd subcomité te plaatsen. Indien de partijen zulks overeenkomen, kunnen punten die niet op de voorlopige agenda staan als agendapunt worden opgenomen. Artikel 8 1.   De secretarissen stellen gezamenlijk de ontwerpsamenvatting van de resultaten/conclusies op. 2.   Vóór het einde van elke vergadering keurt het delegatiehoofd van elke partij de ontwerpsamenvatting goed en ondertekent deze in twee exemplaren. Elke partij ontvangt een origineel van de goedgekeurde en ondertekende samenvatting. 3.   De vergaderingen van de gespecialiseerde subcomités worden uitsluitend gevoerd in vertrouwen tussen vertegenwoordigers van beide partijen, tenzij beide partijen overeenkomen dit niet te doen.",
  "source": "EUR LEX"
}