{
  "url": "http://www.w3.org/1999/xhtml\">",
  "content": "L_2013213NL.01001401.xml 8.8.2013 NL Publicatieblad van de Europese Unie L 213/14 UITVOERINGSVERORDENING (EU) Nr. 762/2013 VAN DE COMMISSIE van 7 augustus 2013 tot wijziging van Uitvoeringsverordening (EU) nr. 540/2011 wat betreft de verlenging van de geldigheidsduur voor de werkzame stoffen chloorpyrifos, chloorpyrifos-methyl, mancozeb, maneb, MCPA, MCPB en metiram (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 17, eerste alinea, Overwegende hetgeen volgt: (1) Deel A van de bijlage bij Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( 2 ) bevat de werkzame stoffen die geacht worden krachtens Verordening (EG) nr. 1107/2009 te zijn goedgekeurd. (2) De goedkeuring van de werkzame stoffen chloorpyrifos, chloorpyrifos-methyl, mancozeb, maneb, MCPA, MCPB en metiram verstrijkt tussen 30 april 2016 en 30 juni 2016. Er zijn aanvragen ingediend voor de verlenging van de goedkeuring van deze werkzame stoffen. Aangezien de voorschriften van Uitvoeringsverordening (EU) nr. 844/2012 van de Commissie van 18 september 2012 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( 3 ) van toepassing zijn op die werkzame stoffen, moet de aanvragers voldoende tijd worden geboden om de verlengingsprocedure overeenkomstig die verordening af te ronden. Daardoor zal de goedkeuring van die werkzame stoffen waarschijnlijk verstrijken voordat een besluit over de verlenging ervan is genomen. Daarom moet de geldigheidsduur voor die stoffen worden verlengd. (3) Uitvoeringsverordening (EU) nr. 540/2011 moet daarom dienovereenkomstig worden gewijzigd. (4) Gezien het doel van artikel 17, eerste alinea, van Verordening (EG) nr. 1107/2009 zal de Commissie in gevallen waarin geen aanvullend dossier overeenkomstig Uitvoeringsverordening (EU) nr. 844/2012 wordt ingediend uiterlijk 30 maanden vóór de respectieve vervaldatum, als vastgesteld in de bijlage bij deze verordening, de vervaldatum vaststellen op dezelfde datum als vóór deze verordening of op de vroegste datum daarna. (5) Gezien het doel van artikel 17, eerste alinea, van Verordening (EG) nr. 1107/2009 zal de Commissie in gevallen waarin zij bij verordening bepaalt dat de goedkeuring van een in de bijlage bij deze verordening genoemde werkzame stof niet wordt verlengd omdat niet aan de criteria voor goedkeuring wordt voldaan, de vervaldatum vaststellen op dezelfde datum als vóór deze verordening of, indien dat later is, op de datum van inwerkingtreding van de verordening waarbij wordt bepaald dat de goedkeuring van de werkzame stof niet wordt verlengd. (6) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE VERORDENING VASTGESTELD: Artikel 1 Deel A van de bijlage bij Uitvoeringsverordening (EU) nr. 540/2011 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 augustus 2013. Voor de Commissie De voorzitter José Manuel BARROSO ( 1 ) PB L 309 van 24.11.2009, blz. 1 . ( 2 ) PB L 153 van 11.6.2011, blz. 1 . ( 3 ) PB L 252 van 19.9.2012, blz. 26 . BIJLAGE Deel A van de bijlage bij Uitvoeringsverordening (EU) nr. 540/2011 wordt als volgt gewijzigd: 1. in de zesde kolom, geldigheidsduur, van rij 107, MCPA, wordt de datum 30 april 2016 vervangen door 31 oktober 2017; 2. in de zesde kolom, geldigheidsduur, van rij 108, MCPB, wordt de datum 30 april 2016 vervangen door 31 oktober 2017; 3. in de zesde kolom, geldigheidsduur, van rij 111, chloorpyrifos, wordt de datum 30 juni 2016 vervangen door 31 januari 2018; 4. in de zesde kolom, geldigheidsduur, van rij 112, chloorpyrifos-methyl, wordt de datum 30 juni 2016 vervangen door 31 januari 2018; 5. in de zesde kolom, geldigheidsduur, van rij 113, maneb, wordt de datum 30 juni 2016 vervangen door 31 januari 2018; 6. in de zesde kolom, geldigheidsduur, van rij 114, mancozeb, wordt de datum 30 juni 2016 vervangen door 31 januari 2018; 7. in de zesde kolom, geldigheidsduur, van rij 115, metiram, wordt de datum 30 juni 2016 vervangen door 31 januari 2018.",
  "source": "EUR LEX"
}