{
  "url": "http://www.w3.org/1999/xhtml\"><!--",
  "content": "L_2023013NL.01000501.xml 16.1.2023 NL Publicatieblad van de Europese Unie L 13/5 UITVOERINGSBESLUIT (EU) 2023/110 VAN DE COMMISSIE van 12 januari 2023 tot vaststelling van noodmaatregelen met betrekking tot bevestigde gevallen van infestatie met de kleine kastkever ( Aethina tumida ) in Italië en Frankrijk en tot intrekking van Uitvoeringsbesluit (EU) 2021/597 (Kennisgeving geschied onder nummer C(2023) 194) (Slechts de teksten in de Franse en de Italiaanse taal zijn authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/429 van het Europees Parlement en de Raad van 9 maart 2016 betreffende overdraagbare dierziekten en tot wijziging en intrekking van bepaalde handelingen op het gebied van diergezondheid (“diergezondheidswetgeving”) ( 1 ) , en met name artikel 259, lid 1, punt c), Overwegende hetgeen volgt: (1) De kleine kastkever ( Aethina tumida ) is een uit Sub-Saharisch Afrika afkomstig insect dat zich de afgelopen decennia wereldwijd heeft verspreid en dat zich snel kan vermenigvuldigen, met name wanneer bijenbroed, pollen en honing in honingraten voorhanden zijn. Volwassen exemplaren kunnen tot enkele kilometers ver vliegen om andere plaatsen binnen te dringen. Infestatie met kleine kastkever is opgenomen in bijlage II bij Verordening (EU) 2016/429 en in de bijlage bij Uitvoeringsverordening (EU) 2018/1882 van de Commissie ( 2 ) . (2) De kleine kastkever (Aethina tumida) is grotendeels afwezig in de Unie, maar sinds september 2014 hebben zich in bepaalde gebieden in Italië infestaties voorgedaan. Bij Uitvoeringsbesluit 2014/909/EU van de Commissie ( 3 ) zijn bepaalde maatregelen ter bescherming van de diergezondheid vastgesteld met betrekking tot bevestigde gevallen van infestatie met de kleine kastkever ( Aethina tumida ) in Italië. Die maatregelen zijn overgenomen in Uitvoeringsbesluit (EU) 2021/597 van de Commissie ( 4 ) . Momenteel is enkel de regio Calabrië in de bijlage bij dat uitvoeringsbesluit opgenomen als gebied waar die beschermende maatregelen gelden. (3) Frankrijk heeft de Commissie onlangs in kennis gesteld van een geval van infestatie met de kleine kastkever ( Aethina tumida ) dat in het Franse departement Réunion is ontdekt en heeft ook informatie verstrekt over de genomen maatregelen. De verspreiding van de kleine kastkever ( Aethina tumida ) buiten het getroffen gebied in Frankrijk kan een ernstig gevaar voor honingbijen en hommels in de Unie vormen. De door Frankrijk genomen maatregelen zijn in overeenstemming met de maatregelen die Italië heeft genomen en die zijn vastgesteld bij Uitvoeringsbesluit (EU) 2021/597 en worden toereikend geacht om de verspreiding van de kleine kastkever tegen te gaan. (4) Om te voorkomen dat de handel in de Unie onnodig wordt verstoord, om te vermijden dat derde landen ongerechtvaardigde handelsbelemmeringen opwerpen en om de verspreiding van infestatie met de kleine kastkever ( Aethina tumida ) naar andere gebieden van de Unie te voorkomen, is het passend het Franse departement Réunion toe te voegen aan de lijst van lidstaten of gebieden daarvan waar beperkingen gelden vanwege de aanwezigheid van infestatie met de kleine kastkever ( Aethina tumida ). (5) Gezien de moeilijkheden die de bevoegde autoriteit de afgelopen jaren heeft ondervonden bij de uitroeiing van de kleine kastkever in de getroffen lidstaten, moeten deze maatregelen tot en met 31 december 2024 van toepassing zijn. (6) Om een duidelijke en consistente tekst te verkrijgen, moet Uitvoeringsbesluit (EU) 2021/597 worden ingetrokken en door dit besluit worden vervangen. (7) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 Voor de toepassing van dit uitvoeringsbesluit wordt verstaan onder: a) “bijenkast”: een recipiënt dat wordt gebruikt voor het houden van honingbijen of hommels; b) “imkerij”: een inrichting waar honingbijen of hommels worden gehouden; c) “niet-verwerkte bijproducten van de bijenteelt”: honing, bijenwas, koninginnengelei, propolis of pollen, niet bestemd voor menselijke consumptie, zoals omschreven in punt 10 van bijlage I bij Verordening (EU) nr. 142/2011 van de Commissie ( 5 ) , die geen enkele verwerkingsprocedure als bedoeld in hoofdstuk II, afdeling 1, tabel 2, kolom 4, rij 10 van bijlage XIV bij die verordening hebben ondergaan; d) “imkermaterialen”: gebruikte bijenkorven, delen van bijenkorven en gereedschappen die in een imkerij worden gebruikt. Artikel 2 1.   Frankrijk en Italië waarborgen dat in de in de bijlage vermelde gebieden de volgende noodmaatregelen worden uitgevoerd: a) een verbod op de verzending van de volgende producten naar andere gebieden van de Unie: i) honingbijen; ii) hommels; iii) niet-verwerkte bijproducten van de bijenteelt; iv) imkermaterialen; v) voor menselijke consumptie bestemde producten van de bijenteelt in honingraat; b) toezicht op bijenkasten en imkerijen en epidemiologisch onderzoek, met inbegrip van: i) het opsporen en traceren van de verplaatsingen van de in punt a) bedoelde goederen van en naar imkerijen en inrichtingen voor honingwinning die gelegen zijn in een gebied met een straal van 20 km rond de bijenkorf of bijenkorven waar een infestatie met de kleine kastkever ( Aethina tumida ) is bevestigd; ii) de melding van de resultaten van dat toezicht en epidemiologisch onderzoek aan de Commissie. 2.   Op basis van de resultaten van het in lid 1, punt b), bedoelde toezicht en epidemiologisch onderzoek kunnen Frankrijk en Italië aanvullende passende noodmaatregelen nemen overeenkomstig artikel 257 van Verordening (EU) 2016/429. Artikel 3 Dit besluit is van toepassing tot en met 31 december 2024. Artikel 4 Uitvoeringsbesluit (EU) 2021/597 wordt ingetrokken. Artikel 5 Dit besluit is gericht tot de Franse Republiek en de Italiaanse Republiek. Gedaan te Brussel, 12 januari 2023. Voor de Commissie Stella KYRIAKIDES Lid van de Commissie ( 1 ) PB L 84 van 31.3.2016, blz. 1 . ( 2 ) Uitvoeringsverordening (EU) 2018/1882 van de Commissie van 3 december 2018 betreffende de toepassing, op de categorieën in de lijst opgenomen ziekten, van bepaalde regels voor de preventie en bestrijding van ziekten en tot vaststelling van een lijst van soorten en groepen soorten die een aanzienlijk risico vormen in verband met de verspreiding van die ziekten ( PB L 308 van 4.12.2018, blz. 21 ). ( 3 ) Uitvoeringsbesluit 2014/909/EU van de Commissie van 12 december 2014 betreffende beschermende maatregelen ten aanzien van bevestigde gevallen van de kleine bijenkastkever in Italië ( PB L 359 van 16.12.2014, blz. 161 ). ( 4 ) Uitvoeringsbesluit (EU) 2021/597 van de Commissie van 12 april 2021 tot vaststelling van noodmaatregelen in verband met bevestigde gevallen van infestatie met de kleine kastkever in Italië ( PB L 128 van 14.4.2021, blz. 4 ). ( 5 ) Verordening (EU) nr. 142/2011 van de Commissie van 25 februari 2011 tot uitvoering van Verordening (EG) nr. 1069/2009 van het Europees Parlement en de Raad tot vaststelling van gezondheidsvoorschriften inzake niet voor menselijke consumptie bestemde dierlijke bijproducten en afgeleide producten en tot uitvoering van Richtlijn 97/78/EG van de Raad wat betreft bepaalde monsters en producten die vrijgesteld zijn van veterinaire controles aan de grens krachtens die richtlijn ( PB L 54 van 26.2.2011, blz. 1 ). BIJLAGE Lijst van lidstaten of gebieden daarvan waar noodmaatregelen gelden als bedoeld in artikel 2, lid 1 Lidstaat Gebieden waar noodmaatregelen gelden Frankrijk Departement Réunion Italië Regio Calabrië: hele regio",
  "source": "EUR LEX"
}