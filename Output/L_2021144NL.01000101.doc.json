{
  "url": "http://www.w3.org/1999/xhtml\"><!--",
  "content": "L_2021144NL.01000101.xml 27.4.2021 NL Publicatieblad van de Europese Unie L 144/1 BESLUIT (EU) 2021/675 VAN DE RAAD van 20 april 2021 tot machtiging om onderhandelingen te openen tot wijziging van de Internationale Cacao-overeenkomst 2010 DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 3, en artikel 207, lid 4, eerste alinea, in samenhang met artikel 218, leden 3 en 4, Gezien de aanbeveling van de Europese Commissie, Overwegende hetgeen volgt: (1) De Unie is een overeenkomstsluitende partij bij de Internationale Cacao-overeenkomst 2010 (ICO) krachtens Besluit 2012/189/EU van de Raad ( 1 ) en lid van de Internationale Cacao-organisatie (ICCO). (2) Krachtens artikel 7 van de ICO vervult de Internationale Cacaoraad (ICR) alle functies, of zorgt hij ervoor dat alle functies vervuld worden die nodig zijn voor de uitvoering van de ICO. Krachtens artikel 12 daarvan worden besluiten van de ICR in beginsel bij consensus genomen. Indien er geen consensus is, worden de besluiten bij bijzondere meerderheid van stemmen genomen. (3) Krachtens artikel 10 van de ICO hebben de ICCO-leden in totaal tweeduizend stemmen in de ICR. Elk lid heeft een bepaald aantal stemmen dat jaarlijks wordt aangepast volgens de criteria die zijn vastgesteld in dat artikel. (4) Het is in het belang van de Unie om deel te nemen aan een internationale overeenkomst inzake cacao, gezien het belang van die sector voor een aantal lidstaten en voor de economie van de Europese cacaosector. (5) Een technische werkgroep die is samengesteld uit ICCO-leden, zowel producerende als exporterende landen, heeft aanzienlijke inspanningen gedaan om concrete voorstellen te doen voor de herziening van de ICO. Alle leden werden opgeroepen voorstellen in te dienen om deze technische analyse aan te vatten, zoals de Unie al heeft gedaan. De ICR moet de onderhandelingen voor een gedeeltelijke herziening van de ICO openen ruim vóór afloop van de geldigheidsduur ervan, namelijk 30 september 2022, onder leiding van de Conferentie van de Verenigde Naties inzake handel en ontwikkeling (Unctad). Alle te herziene onderdelen van de ICO moeten het voorwerp van formele onderhandelingen vormen. Deze onderhandelingen moeten uiterlijk op 30 september 2022 worden afgerond. (6) In het kader van de formele onderhandelingen overeengekomen wijzigingen moeten worden vastgesteld overeenkomstig de in artikel 63 van de ICO vastgestelde procedure. Krachtens dat artikel kan de ICR, bij consensus of met een bijzondere meerderheid van stemmen, een wijziging van de ICO aanbevelen aan de overeenkomstsluitende partijen. De wijziging wordt van kracht overeenkomstig artikel 63, lid 1, van de ICO, waarbij kennisgeving van aanvaarding van een bepaald percentage van de overeenkomstsluitende partijen bij de ICO wordt vereist. Aangezien de Unie overeenkomstig artikel 4 daarvan lid is van de ICCO en overeenkomstsluitende partij is bij de ICO, moet zij aan onderhandelingen tot wijziging van de ICO kunnen deelnemen. (7) Het is derhalve passend dat de Commissie wordt gemachtigd om onderhandelingen te voeren over de gedeeltelijke herziening van de ICO, HEEFT HET VOLGENDE BESLUIT VASTGESTELD: Artikel 1 1.   De Commissie wordt gemachtigd om namens de Unie te onderhandelen over de herziening van de Internationale Cacao-overeenkomst 2010. 2.   De onderhandelingen worden gevoerd op basis van de in het aanhangsel bij dit besluit vastgestelde onderhandelingsrichtsnoeren van de Raad. Artikel 2 De onderhandelingen worden gevoerd in overleg met de Werkgroep grondstoffen. Artikel 3 Dit besluit is gericht tot de Commissie. Gedaan te Brussel, 20 april 2021. Voor de Raad De voorzitter A.P. ZACARIAS ( 1 ) Besluit 2012/189/EU van de Raad van 26 maart 2012 betreffende de sluiting van de Internationale Cacao-overeenkomst 2010 ( PB L 102 van 12.4.2012, blz. 1 ).",
  "source": "EUR LEX"
}