{
  "url": "http://www.w3.org/1999/xhtml\">",
  "content": "L_2021301NL.01000601.xml 25.8.2021 NL Publicatieblad van de Europese Unie L 301/6 UITVOERINGSVERORDENING (EU) 2021/1400 VAN DE COMMISSIE van 24 augustus 2021 tot vaststelling, voor het boekjaar 2022 van het Europees Landbouwgarantiefonds, van de bij de berekening van de financieringskosten van de interventies in de vorm van aankoop, opslag en afzet van de voorraden toe te passen rentevoeten DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1306/2013 van het Europees Parlement en de Raad van 17 december 2013 inzake de financiering, het beheer en de monitoring van het gemeenschappelijk landbouwbeleid en tot intrekking van Verordeningen (EEG) nr. 352/78, (EG) nr. 165/94, (EG) nr. 2799/98, (EG) nr. 814/2000, (EG) nr. 1290/2005 en (EG) nr. 485/2008 van de Raad ( 1 ) , en met name artikel 20, leden 1 en 4, Na raadpleging van het Comité voor de landbouwfondsen, Overwegende hetgeen volgt: (1) Krachtens artikel 3, lid 1, punt a), van Gedelegeerde Verordening (EU) nr. 906/2014 van de Commissie ( 2 ) moeten de uitgaven voor de financieringskosten van de middelen die door de lidstaten worden verschaft voor de aankoop van producten, worden bepaald volgens de in bijlage I bij die verordening opgenomen methoden. (2) Krachtens bijlage I, punt I.1, bij Gedelegeerde Verordening (EU) nr. 906/2014 moet de Commissie, voor de berekening van de betrokken financieringskosten, aan het begin van elk boekjaar een voor de Unie uniforme rentevoet vaststellen. Die rentevoet komt overeen met het gemiddelde van de driemaands en twaalfmaands Euribor-rentevoeten die zijn geregistreerd in een door de Commissie te bepalen referentieperiode van zes maanden, die voorafgaat aan de mededeling van de lidstaten uit hoofde van punt I.2, eerste alinea, van die bijlage, en waaraan een gewicht van respectievelijk een derde en twee derde is toegekend. (3) Krachtens bijlage I, punt I.2, eerste alinea, bij Gedelegeerde Verordening (EU) nr. 906/2014 moeten de lidstaten, met het oog op de bepaling van de voor een boekjaar toe te passen rentevoeten, de Commissie op haar verzoek en met inachtneming van de in dat verzoek vermelde termijn de gemiddelde rentevoet meedelen die zij tijdens de in punt I.1 van die bijlage bedoelde referentieperiode werkelijk hebben betaald. (4) Voorts moet, overeenkomstig bijlage I, punt I.2, tweede alinea, bij Gedelegeerde Verordening (EU) nr. 906/2014, als een lidstaat geen mededeling doet in de vorm en binnen de termijn die in de eerste alinea van dat punt zijn vermeld, de door die lidstaat betaalde rentevoet worden gelijkgesteld aan 0 %. Als een lidstaat verklaart geen rentekosten te hebben betaald omdat hij tijdens de referentieperiode geen landbouwproducten in de openbare opslag had, moet de Commissie de rentevoet overeenkomstig de derde alinea van dat punt vaststellen. (5) Aangezien er gedurende de referentieperiode van zes maanden over de maanden november 2020 tot en met april 2021 geen landbouwproducten in de openbare opslag waren, is de lidstaten niet verzocht mededeling te doen in het kader van bijlage I, punt I.2, eerste alinea, bij Gedelegeerde Verordening (EU) nr. 906/2014. Derhalve heeft de Commissie een referentierentevoet overeenkomstig de derde alinea van dat punt vastgesteld. (6) Krachtens bijlage I, punt I.3, bij Gedelegeerde Verordening (EU) nr. 906/2014 moet de overeenkomstig punt I.2 van die bijlage bepaalde rentevoet worden vergeleken met de overeenkomstig punt I.1 van die bijlage bepaalde uniforme rentevoet. De laagste van deze twee rentevoeten moet voor elke lidstaat worden toegepast. In het kader van de vergoeding van de uitgaven van de lidstaten zijn echter geen negatieve rentevoeten toegestaan. (7) De rentevoeten voor het boekjaar 2022 van het Europees Landbouwgarantiefonds (ELGF) dienen met inachtneming van deze verschillende elementen te worden vastgesteld, HEEFT DE VOLGENDE VERORDENING VASTGESTELD: Artikel 1 Voor de uitgaven voor de financieringskosten van de middelen die door de lidstaten worden verschaft voor de aankoop van producten ten laste van het boekjaar 2022 van het Europees Landbouwgarantiefonds (ELGF), worden de rentevoeten waarin bijlage I bij Gedelegeerde Verordening (EU) nr. 906/2014 overeenkomstig artikel 3, lid 1, punt a), van die verordening voorziet, vastgesteld op 0 %. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 oktober 2021. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 24 augustus 2021. Voor de Commissie De voorzitter Ursula VON DER LEYEN ( 1 ) PB L 347 van 20.12.2013, blz. 549 . ( 2 ) Gedelegeerde Verordening (EU) nr. 906/2014 van de Commissie van 11 maart 2014 tot aanvulling van Verordening (EU) nr. 1306/2013 van het Europees Parlement en de Raad, wat uitgaven voor openbare interventie betreft ( PB L 255 van 28.8.2014, blz. 1 ).",
  "source": "EUR LEX"
}