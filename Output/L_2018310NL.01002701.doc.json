{
  "url": "http://www.w3.org/1999/xhtml\">",
  "content": "L_2018310NL.01002701.xml 6.12.2018 NL Publicatieblad van de Europese Unie L 310/27 BESLUIT (EU) 2018/1905 VAN DE COMMISSIE van 28 november 2018 betreffende het voorgestelde burgerinitiatief „EU-breed referendum om uit te zoeken of de Europese burgers willen dat het Verenigd Koninkrijk blijft of zich terugtrekt!” (Kennisgeving geschied onder nummer C(2018) 8006) (Alleen de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 211/2011 van het Europees Parlement en de Raad van 16 februari 2011 over het burgerinitiatief ( 1 ) , en met name artikel 4, Overwegende hetgeen volgt: (1) Het onderwerp van het voorgestelde burgerinitiatief „EU-breed referendum om uit te zoeken of de Europese burgers willen dat het Verenigd Koninkrijk blijft of zich terugtrekt!” draait om de stelling dat alle Europese burgers de gelegenheid zou moeten worden geboden zich erover uit te spreken of het wenselijk is dat het Verenigd Koninkrijk deel blijft uitmaken van de Europese Unie. (2) De doelstellingen van het voorgestelde burgerinitiatief zijn als volgt geformuleerd: „Dit referendum is geen bindende volksraadpleging, maar een openbare opiniepeiling. De Europese Commissie zou deze openbare opiniepeiling moeten ondersteunen en alle Europese burgers in alle 28 lidstaten in de gelegenheid moeten stellen om zich uit te spreken over de wenselijkheid van de brexit. Wij hopen dat de Europese Commissie zich volledig achter dit initiatief schaart, voornamelijk omdat wij het onaanvaardbaar vinden dat de Europese burgers in het kader van een openbaar referendum zijn misleid met beloftes en verklaringen die op geen enkele wijze recht doen aan de werkelijkheid.” (3) Het Verdrag betreffende de Europese Unie (VEU) versterkt het burgerschap van de Unie en verbetert de democratische werking van de Unie door onder meer te bepalen dat iedere burger het recht heeft aan het democratisch bestel van de Unie deel te nemen door middel van een Europees burgerinitiatief. (4) De procedures en voorwaarden voor het burgerinitiatief moeten duidelijk, eenvoudig, gebruiksvriendelijk en evenredig met de aard van het burgerinitiatief zijn, om burgerparticipatie aan te moedigen en de Unie toegankelijker te maken. (5) Het recht van een lidstaat om zich uit de Unie terug te trekken, is vervat in artikel 50, lid 1, VEU, op grond waarvan een lidstaat overeenkomstig zijn grondwettelijke bepalingen kan besluiten zich uit de Unie terug te trekken. (6) Hoewel de Europese Commissie de beslissing van het Verenigd Koninkrijk om zich terug te trekken uit de Unie betreurt, zoals op 24 juni 2016 door Jean-Claude Juncker, voorzitter van de Europese Commissie, samen met Martin Schulz, voorzitter van het Europees Parlement, Donald Tusk, voorzitter van de Europese Raad, en Mark Rutte, toenmalig voorzitter van de Raad van de EU, kenbaar is gemaakt ( 2 ) , bieden de Verdragen geen grondslag voor de vaststelling van een rechtshandeling die betrekking heeft op het besluitvormingsproces binnen een lidstaat in verband met de kennisgeving dat die lidstaat het voornemen heeft om zich krachtens artikel 50 VEU uit de Unie terug te trekken. (7) Derhalve valt het voorgestelde burgerinitiatief „EU-breed referendum om uit te zoeken of de Europese burgers willen dat het Verenigd Koninkrijk blijft of zich terugtrekt!” duidelijk buiten het kader van de bevoegdheden van de Commissie om een voorstel in te dienen voor een rechtshandeling van de Unie ter uitvoering van de Verdragen als bedoeld in artikel 4, lid 2, onder b), van de verordening, gelezen in samenhang met artikel 2, lid 1, daarvan, HEEFT HET VOLGENDE BESLUIT VASTGESTELD: Artikel 1 De registratie van het voorgestelde burgerinitiatief „EU-breed referendum om uit te zoeken of de Europese burgers willen dat het Verenigd Koninkrijk blijft of zich terugtrekt!” wordt geweigerd. Artikel 2 Dit besluit is gericht tot de organisatoren (leden van het burgercomité) van het voorgestelde burgerinitiatief „EU-breed referendum om uit te zoeken of de Europese burgers willen dat het Verenigd Koninkrijk blijft of zich terugtrekt!”, vertegenwoordigd door Erich Hutter en Tanja Glušič, die als contactpersonen optreden. Gedaan te Brussel, 28 november 2018. Voor de Commissie Frans TIMMERMANS Vicevoorzitter ( 1 ) PB L 65 van 11.3.2011, blz. 1 . ( 2 ) http://europa.eu/rapid/press-release_STATEMENT-16-2329_nl.htm",
  "source": "EUR LEX"
}