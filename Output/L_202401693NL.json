{
  "url": "http://www.w3.org/1999/xhtml\"><!--",
  "content": "L_202401693NL.000101.fmx.xml Publicatieblad van de Europese Unie NL L-serie 2024/1693 14.6.2024 BESLUIT (EU) 2024/1693 VAN DE RAAD van 30 mei 2024 houdende machtiging tot het openen van onderhandelingen voor een overeenkomst tussen de Europese Unie en het Vorstendom Andorra over verschillende aspecten van het grensbeheer DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 77, lid 2, punten b) en c), en artikel 79, lid 2, punt c), in samenhang met artikel 218, leden 3 en 4, Gezien de aanbeveling van de Europese Commissie, Overwegende hetgeen volgt: (1) Een overeenkomst is noodzakelijk om een rechtsgrondslag te verschaffen voor de afwezigheid van grenscontroles tussen Frankrijk en Andorra alsook tussen Spanje en Andorra. (2) Het zou nuttig zijn een dergelijke overeenkomst te sluiten in het licht van de geografische nabijheid van Andorra bij en zijn economische verwevenheid met de Unie. (3) Een billijke behandeling van onderdanen van derde landen die in het bezit zijn van een door Andorra aan de buitengrenzen van de Unie afgegeven verblijfsvergunning, moet worden verzekerd. (4) De afgifte van dergelijke verblijfsvergunningen door Andorra moet afhankelijk zijn van een bindend advies van Frankrijk of Spanje dat is gebaseerd op een veiligheidsbeoordeling die een van die beide lidstaten heeft uitgevoerd volgens een vooraf bepaalde verdeelsleutel. (5) De overeenkomst zou voorzien in de mogelijkheid tot het aangaan van administratieve uitvoeringsregelingen van operationele aard tussen Frankrijk, Spanje en Andorra met betrekking tot aangelegenheden die onder de overeenkomst vallen, op voorwaarde dat deze regelingen verenigbaar zijn met de overeenkomst en met het recht van de Unie. (6) Daarom moeten onderhandelingen worden geopend over de sluiting van een overeenkomst tussen de Unie en Andorra. (7) Dit besluit vormt een ontwikkeling van de bepalingen van het Schengenacquis waaraan Ierland niet deelneemt, overeenkomstig Besluit 2002/192/EG van de Raad ( 1 ) . Ierland neemt derhalve niet deel aan de vaststelling van dit besluit en dit is niet bindend voor, noch van toepassing op deze lidstaat. (8) Overeenkomstig de artikelen 1 en 2 van Protocol nr. 22 betreffende de positie van Denemarken, gehecht aan het Verdrag betreffende de Europese Unie en het Verdrag betreffende de werking van de Europese Unie, neemt Denemarken niet deel aan de vaststelling van dit besluit; dit is bijgevolg niet bindend voor, noch van toepassing op deze lidstaat, HEEFT HET VOLGENDE BESLUIT VASTGESTELD: Artikel 1 1.   De Commissie wordt gemachtigd om namens de Unie onderhandelingen te openen met het Vorstendom Andorra voor een overeenkomst over verscheidene aspecten van het grensbeheer. 2.   De onderhandelingen worden gevoerd op basis van de in het addendum bij dit besluit opgenomen onderhandelingsrichtsnoeren van de Raad. Artikel 2 De Commissie wordt aangewezen als de onderhandelaar van de Unie. Artikel 3 De onderhandelingen worden gevoerd in overleg met de gepaste Raadsgroep. Artikel 4 Dit besluit is gericht tot de Commissie. Gedaan te Brussel, 30 mei 2024. Voor de Raad De voorzitter T. VAN DER STRAETEN ( 1 ) Besluit 2002/192/EG van de Raad van 28 februari 2002 betreffende het verzoek van Ierland deel te mogen nemen aan bepalingen van het Schengenacquis ( PB L 64 van 7.3.2002, blz. 20 , ELI: http://data.europa.eu/eli/dec/2002/192/oj). ELI: http://data.europa.eu/eli/dec/2024/1693/oj ISSN 1977-0758 (electronic edition)",
  "source": "EUR LEX"
}