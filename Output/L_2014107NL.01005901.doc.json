{
  "url": "http://www.w3.org/1999/xhtml\">",
  "content": "L_2014107NL.01005901.xml 10.4.2014 NL Publicatieblad van de Europese Unie L 107/59 UITVOERINGSBESLUIT VAN DE RAAD van 18 februari 2014 tot goedkeuring van de actualisering van het macro-economische aanpassingsprogramma van Portugal (2014/196/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 472/2013 van het Europees Parlement en de Raad van 21 mei 2013 betreffende de versterking van het economische en budgettaire toezicht op lidstaten in de eurozone die ernstige moeilijkheden ondervinden of dreigen te ondervinden ten aanzien van hun financiële stabiliteit ( 1 ) , en met name artikel 7, lid 5, Gezien het voorstel van de Europese Commissie, Overwegende hetgeen volgt: (1) Verordening (EU) nr. 472/2013 geldt voor lidstaten die op het tijdstip waarop zij in werking treedt, reeds financiële bijstand ontvangen, daaronder begrepen bijstand van het Europees Financieel Stabilisatiemechanisme (EFSM) en/of de Europese Faciliteit voor financiële stabiliteit (EFSF). (2) Verordening (EU) nr. 472/2013 stelt regels vast voor de goedkeuring van een macro-economisch aanpassingsprogramma voor een lidstaat die dergelijke financiële bijstand ontvangt; die regels moeten toegepast in samenhang met Verordening (EU) nr. 407/2010 van de Raad ( 2 ) houdende instelling van het EFSM wanneer de betrokken lidstaat zowel uit het EFSM als uit andere bronnen bijstand ontvangt. (3) Aan Portugal is zowel uit het EFSM, bij Uitvoeringsbesluit 2011/344/EU van de Raad ( 3 ) , als uit de EFSF financiële bijstand verleend. (4) Om redenen van consistentie dient de actualisering van het macro-economische aanpassingsprogramma voor Portugal overeenkomstig Verordening (EU) nr. 472/2013 te worden goedgekeurd met verwijzing naar de relevante bepalingen van Uitvoeringsbesluit 2011/344/EU. (5) In lijn met artikel 3, lid 10, van Uitvoeringsbesluit 2011/344/EU heeft de Commissie, samen met het Internationaal Monetair Fonds en in samenspraak met de Europese Centrale Bank, een tiende toetsing verricht om te beoordelen welke vorderingen de Portugese autoriteiten hebben gemaakt bij het uitvoeren van de overeengekomen maatregelen in het kader van het macro-economisch aanpassingsprogramma, alsook hoe doeltreffend deze zijn en welk economisch en sociaal effect ze sorteren. Als gevolg van deze toetsing moeten bepaalde wijzigingen in het bestaande macro-economische aanpassingsprogramma worden aangebracht. (6) Deze wijzigingen zijn vervat in de relevante bepalingen van Uitvoeringsbesluit 2011/344/EU als gewijzigd bij Uitvoeringsbesluit 2014/197/EU van de Raad van 18 februari 2014 tot wijziging van Uitvoeringsbesluit 2011/344/EU tot verlening van financiële bijstand van de Unie aan Portugal ( 4 ) , HEEFT HET VOLGENDE BESLUIT VASTGESTELD: Artikel 1 De in artikel 3, leden 8 en 9, van Uitvoeringsbesluit 2011/344/EU vastgelegde maatregelen die Portugal in het kader van zijn macro-economische aanpassingsprogramma moet nemen, worden goedgekeurd. Artikel 2 Dit besluit wordt van kracht op de dag van de kennisgeving ervan. Artikel 3 Dit besluit is gericht tot de Portugese Republiek. Gedaan te Brussel, 18 februari 2014. Voor de Raad De voorzitter G. STOURNARAS ( 1 ) PB L 140 van 27.5.2013, blz. 1 . ( 2 ) Verordening (EU) nr. 407/2010 van de Raad van 11 mei 2010 houdende instelling van een Europees financieel stabilisatiemechanisme ( PB L 118 van 12.5.2010, blz. 1 ). ( 3 ) Uitvoeringsbesluit 2011/344/EU van de Raad van 17 mei 2011 tot verlening van financiële bijstand van de Unie aan Portugal ( PB L 159 van 17.6.2011, blz. 88 ). ( 4 ) Zie bladzijde 61 van dit Publicatieblad.",
  "source": "EUR LEX"
}