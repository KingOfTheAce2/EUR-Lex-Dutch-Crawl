{
  "url": "http://www.w3.org/1999/xhtml\"><!--",
  "content": "L_2023161NL.01006601.xml 27.6.2023 NL Publicatieblad van de Europese Unie L 161/66 BESLUIT (GBVB) 2023/1304 VAN DE RAAD van 26 juni 2023 tot wijziging van Besluit (GBVB) 2021/509 tot oprichting van een Europese Vredesfaciliteit DE RAAD VAN DE EUROPESE UNIE, Gezien het Verdrag betreffende de Europese Unie (VEU), en met name artikel 28, lid 1, artikel 41, lid 2, artikel 42, lid 4, en artikel 30, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, gesteund door de Commissie, Overwegende hetgeen volgt: (1) Op 12 december 2022 is de Raad overeengekomen dat het totale financiële maximum van de Europese Vredesfaciliteit (de “faciliteit”) tussen 2024 en 2027 geleidelijk moet worden verhoogd met 2 000 miljoen EUR (in prijzen van 2018). Bij de uitvoering van die verhoging moet het voor 2023 overeengekomen maximum voor betalingen in acht worden genomen. De Raad heeft ook onderkend dat de ontwikkeling van het internationale veiligheidsklimaat verdere verhogingen van het totale financiële maximum van de faciliteit tot 2027 zou kunnen vereisen. Elke verdere verhoging moet door de Raad met eenparigheid van stemmen worden bepaald en moet worden vastgelegd in een wijziging van Besluit (GBVB) 2021/509 van de Raad ( 1 ) . Het totaal van alle verhogingen van het financiële maximum van de faciliteit tot 2027 mag niet meer bedragen dan 5 500 miljoen EUR (in prijzen van 2018). (2) In zijn conclusies van 15 december 2022 verwees de Europese Raad nogmaals naar de mondiale dimensie van de faciliteit en verwelkomde hij het akkoord in de Raad van 12 december 2022 dat de financiële houdbaarheid ervan waarborgt. (3) Op 13 maart 2023 heeft de Raad Besluit (GBVB) 2023/577 ( 2 ) tot wijziging van Besluit (GBVB) 2021/509 vastgesteld. (4) Op 20 maart 2023 is de Raad overeengekomen in overweging te nemen om het totale financiële maximum van de faciliteit verder met 3 500 miljoen EUR (in prijzen van 2018) te verhogen. Bij de uitvoering van deze verhoging moet acht worden geslagen op de mondiale reikwijdte en voorspelbaarheid van de faciliteit en haar financieringsbehoeften op lange termijn voor steunmaatregelen voor zowel dodelijke als niet-dodelijke uitrusting voor missies en -operaties in het kader van het gemeenschappelijk veiligheids- en defensiebeleid. Bovendien moet die verhoging worden uitgevoerd met inachtneming van het voor 2023 overeengekomen maximum voor betalingen. Besluit (GBVB) 2021/509 moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit (GBVB) 2021/509 wordt als volgt gewijzigd: 1) Artikel 2 wordt vervangen door: “Artikel 2 1.   Het financiële maximum voor de uitvoering van de faciliteit voor de periode 2021-2027 bedraagt 12 040 000 000 EUR in lopende prijzen. 2.   In bijlage I wordt uiteengezet hoe het financiële maximum per jaar wordt uitgesplitst. 3.   Het financiële maximum wordt zodanig gebruikt dat de faciliteit nog steeds voor acties overal ter wereld kan worden ingezet en dat het vermogen van de Unie om crises en conflicten te voorkomen en er snel op te reageren, voornamelijk maar niet uitsluitend op gebieden waar zich de meest urgente en kritieke veiligheidsdreigingen voor de Unie voordoen, behouden blijft, een en ander volgens de strategische prioriteiten die de Europese Raad en de Raad krachtens artikel 9, lid 1, hebben vastgesteld. Het in artikel 11 bedoelde comité voor de faciliteit neemt een besluit over het gebruik van het financiële maximum door de totaalbedragen voor steunmaatregelen en de totaalbedragen voor in het kader van de faciliteit gefinancierde operaties vast te stellen, teneinde de financiële houdbaarheid ervan te waarborgen. Het comité voor de faciliteit herziet die totaalbedragen indien nodig in overeenstemming met de door het Politiek en Veiligheidscomité (PVC) krachtens artikel 9, lid 2, verstrekte strategische oriëntatie.” . 2) Aan artikel 73 wordt het volgende lid toegevoegd: “10.   Het comité neemt uiterlijk op 30 september 2023 een besluit over het gebruik van het in artikel 2, lid 3, bedoelde financiële maximum.” . 3) Bijlage I wordt vervangen door: “BIJLAGE I JAARLIJKSE FINANCIËLE MAXIMA De jaarlijkse kredieten worden toegestaan binnen de grenzen van de volgende bedragen, onverminderd artikel 17, leden 3 en 3 bis, en behoudens artikel 73, lid 2: Lopende prijzen, in miljoen EUR 2021 2022 2023 2024 2025 2026 2027 Lopende prijzen 399 591 980 2 785 2 380 2 425 2 480 ” Artikel 2 Dit besluit treedt in werking op de datum van de vaststelling ervan. Gedaan te Luxemburg, 26 juni 2023. Voor de Raad De voorzitter J. BORRELL FONTELLES ( 1 ) Besluit (GBVB) 2021/509 van de Raad van 22 maart 2021 tot oprichting van een Europese Vredesfaciliteit, en tot intrekking van Besluit (GBVB) 2015/528 ( PB L 102 van 24.3.2021, blz. 14 ). ( 2 ) Besluit (GBVB) 2023/577 van de Raad van 13 maart 2023 tot wijziging van Besluit (GBVB) 2021/509 tot oprichting van een Europese Vredesfaciliteit ( PB L 75 van 14.3.2023, blz. 23 ).",
  "source": "EUR LEX"
}