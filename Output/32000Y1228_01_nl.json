{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000Y1228(01):NL:HTML\">",
  "content": "EUR-Lex - 32000Y1228(01) - NL Avis juridique important | 32000Y1228(01) Resolutie van de Raad van 16 november 2000 over de totstandbrenging van de Europese ruimte van onderzoek en innovatie: oriëntaties voor de activiteiten van de unie op het gebied van onderzoek (2002-2006) Publicatieblad Nr. C 374 van 28/12/2000 blz. 0001 - 0003 Resolutie van de Raad van 16 november 2000 over de totstandbrenging van de Europese ruimte van onderzoek en innovatie: oriëntaties voor de activiteiten van de unie op het gebied van onderzoek (2002-2006) (2000/C 374/01) DE RAAD VAN DE EUROPESE UNIE, HERINNEREND aan de resolutie van de Raad (Onderzoek) van 15 juni 2000 betreffende de instelling van een Europese ruimte van onderzoek en innovatie(1) (EOR) met het oog op het scheppen van banen en economische groei in het kader van een snelle uitvoering van de conclusies terzake van de Europese Raden van Lissabon van 23 en 24 maart 2000, respectievelijk Santa Maria da Feira van 19 en 20 juni 2000, WIJZEND op het belang van de mededeling van de Commissie betreffende \"de totstandbrenging van de Europese onderzoekruimte: oriëntaties voor de activiteiten van de Unie op het gebied van onderzoek (2002-2006)\" voor een grondig debat over de toekomst van het Europese beleid inzake wetenschap en techniek en de toekomstige kaderprogramma's, alsook de samenhang ervan met andere Europese onderzoekactiviteiten in het kader van de totstandbrenging van de EOR, dat in nauw verband staat met onderzoek en in het bijzonder informatie- en communicatietechnologie, REKENING HOUDEND met de mededeling van de Commissie over \"innovatie in een kenniseconomie\" en WIJZEND op het belang van het raakvlak tussen onderzoek en innovatie, OVERWEGENDE dat het van belang is het actieplan \"e-Europa\" uit te voeren, dat in nauw verband staat met onderzoek en in het bijzonder informatie- en communicatietechnologie, NOTA NEMEND van het vijfjaarlijks evaluatieverslag over de kaderprogramma's, van het jaarverslag (1999) van het Gemeenschappelijk Centrum voor Onderzoek (GCO), van het aan de Commissie gerichte verslag van het panel deskundigen op hoog niveau en van de adviezen die de Raad van bestuur van het GCO over deze laatste twee verslagen heeft uitgebracht, (1) STEUNT de algemene benadering die de Commissie in haar mededeling heeft uitgewerkt en die erop gericht is de totstandbrenging van de EOR voort te zetten; MEENT dat deze totstandbrenging het resultaat moet zijn van een vrijwillige gemeenschappelijke inspanning en van een partnerschap tussen de Europese Unie, de lidstaten, de kandidaat-lidstaten, de overige met het vijfde kaderprogramma geassocieerde landen en alle actoren van het wetenschappelijk en technisch onderzoek. (2) WIJST op het belang van de kaderprogramma's als strategische middelen om de totstandbrenging van de EOR te voltooien en de doeltreffendheid van de onderzoekactiviteiten in Europa op te voeren. (3) WIJST overeenkomstig artikel 165 van het Verdrag tot oprichting van de Europese Gemeenschap op het belang voor de lidstaten om hun activiteiten op het gebied van onderzoek en technologische ontwikkeling te coördineren teneinde de wederzijdse samenhang van het beleid van de lidstaten en het beleid van de Gemeenschap op het gebied van onderzoek en ontwikkeling te verzekeren, alsmede op de rol die de Commissie in nauwe samenwerking met de lidstaten kan spelen om die coördinatie te bevorderen; HERINNERT tevens aan het belang van de activiteiten van de Gemeenschap die overeenkomstig artikel 164 van genoemd Verdrag de activiteiten van de lidstaten aanvullen, en aan de noodzaak de coördinatie-inspanning om de doelstellingen van de EOR te bereiken, tot een goed einde te brengen. (4) IS in dit verband INGENOMEN met de reeds lopende activiteiten betreffende de opstelling van een open methode voor beleidscoördinatie en herinnert eraan dat metterdaad vooruitgang moet worden geboekt met netwerkvorming en geleidelijke vrijwillige openstelling van nationale onderzoekprogramma's door de bevoegde autoriteiten en met de informatie-uitwisselingen, en NEEMT er NOTA van dat vorderingen zijn gemaakt met het benchmarken van het beleid (indicatoren). (5) ERKENT de positieve verworvenheden van de lopende kaderprogramma's, maar merkt op dat de werking moet worden verbeterd en dat het wenselijk is op communautair niveau een beroep te doen op nieuwe vormen van activiteiten in partnerschap met de lidstaten onder eerbiediging van het criterium van hoog wetenschappelijk gehalte. (6) BENADRUKT, rekening houdend met het subsidiariteitsbeginsel, het belang van de kernbegrippen \"hoog wetenschappelijk gehalte\" en \"Europese toegevoegde waarde\" die moeten worden gebruikt om de inspanningen van de Unie aan de hand van strikte, coherente criteria te ordenen rond de prioritaire thema's van onderzoek en ontwikkeling in de toekomstige kaderprogramma's; BEVESTIGT dat de steun van de Gemeenschap aan het wetenschappelijk en technisch onderzoek moet bijdragen tot de vorming van het Europa van kennis, de uitvoering van het beleid van de Gemeenschap en, conform artikel 163 van het Verdrag, de versterking van de wetenschappelijke en technische grondslagen van de industrie van de Gemeenschap door stimulering van bedrijven en andere onderzoekkringen tot geavanceerd onderzoek of langetermijnonderzoek en ondersteuning van demonstratieactiviteiten voor innoverende technologieën. (7) IS ERMEE INGENOMEN dat in de mededeling belang wordt gehecht aan netwerkvorming tussen nationale programma's inzake openbaar onderzoek; HERINNERT aan het belang van de ervaring die is opgedaan met kernactiviteiten en generieke activiteiten van het kaderprogramma en WIJST erop dat het van belang is deze concepten te ontwikkelen door bijvoorbeeld het opzetten van grote gerichte projecten te bestuderen, waartoe eventueel clusters van projecten zouden kunnen behoren, onverminderd het belang van kleine en middelgrote projecten, alsook het opzetten van expertisenetwerken. (8) IS eveneens INGENOMEN met het belang dat wordt gehecht aan het vraagstuk van de personele middelen; MOEDIGT de voortzetting van reeds begonnen activiteiten AAN met het oog op een grotere rol en meer participatie van vrouwen in het onderzoek in Europa, de ontwikkeling van de opleiding, de mobiliteit van onderzoekers, met inbegrip van het ontvangen van onderzoekers uit andere continenten, en het stimuleren van jonge onderzoekers. (9) BENADRUKT tevens het belang van een Europese aanpak inzake onderzoekinfrastructuur, om deze op gecoördineerde wijze optimaal te laten functioneren. (10) BEVESTIGT de fundamentele band tussen onderzoek en innovatie en de belangrijke rol van het bedrijfsleven, in het bijzonder het hoogtechnologische en het traditionele MKB, in het innovatieproces; HERINNERT eraan dat er vóór eind 2001 een communautair octrooi en een gebruiksmodel moeten komen; BENADRUKT dat het van belang is de wetenschappelijke en technologische ontwikkeling van alle regio's van de lidstaten en de deelnemende landen binnen de EOR in de toekomstige kaderprogramma's en in andere relevante initiatieven van de Gemeenschap te bevorderen, ook in haar grensoverschrijdende dimensie. (11) BEVESTIGT dat men in het debat over de rol van de wetenschap in de samenleving en ten behoeve van de openbare besluitvorming terzake nader moet ingaan op het verband tussen het onderzoekbeleid en de maatschappelijke behoeften waaronder de ethische dimensie van vooruitgang; HERHAALT het belang van de oprichting door de Commissie van een onafhankelijk adviesorgaan voor de versterking van de doeltreffendheid van het Europese OTO-beleid; WIJST OP de fundamentele bijdrage van de menswetenschappen en de sociale wetenschappen en op de noodzaak de middelen voor de verspreiding van wetenschappelijke en technische informatie te verbeteren en wetenschappelijke en technologische cultuur te verstevigen. (12) BENADRUKT het belang van de internationale en wereldwijde dimensie van de Europese onderzoekactiviteiten met het oog op wederzijdse voordelen, zulks ter bevordering van de wetenschappelijke en technologische belangen van Europa. (13) BENADRUKT dat het in verband met de vorming van de Europese onderzoekruimte wenselijk is naar gelang van de activiteiten en prioriteiten nieuwe instrumenten en methoden te ontwikkelen voor de uitvoering van het kaderprogramma voor onderzoek van de Unie, die kunnen dienen om de partnerschappen tussen de lidstaten en de EU te stimuleren en de doeltreffendheid van de onderzoekactiviteiten te vergroten, onder eerbiediging van de beginselen van transparantie en gelijkheid van toegang, met name door: - bevordering van een bredere aanpak per programma waarin de Unie een van de actoren is; - nauwere samenhang met de transnationale structuren en organisaties voor wetenschappelijke samenwerking (bijv. COST, Eureka, ESF, enz.); - de ontwikkeling van synergieën met de nationale bureaus die onderzoek financieren; - de mogelijkheid van maatregelen waarmee de onderzoeksactiviteiten op langere termijn kunnen worden gestructureerd rond strategische onderwerpen; - uitbreiding van bepaalde huidige activiteiten van de Unie, bijvoorbeeld inzake opleiding en mobiliteit, of optimale inzet van infrastructuren; - gebruikmaking van de deelneming van de Gemeenschap aan programma's die door verscheidene lidstaten zijn opgezet, zoals bijvoorbeeld via de toepassing van de artikelen 168 en 169 van het Verdrag, (14) HERINNERT aan de rol van het nucleair onderzoek en de daarmee geassocieerde activiteiten in het toekomstige kaderprogramma Euratom, dat integrerend deel uitmaakt van de Europese onderzoekruimte; HERINNERT in dit verband aan de essentiële rol van het GCO, overeenkomstig de bepalingen van artikel 8 van het Verdrag tot oprichting van de Europese Gemeenschap voor Atoomenergie, alsook aan de rol die het GCO op het gebied van onderzoek en technologische ontwikkeling vervult door middel van zijn specifiek programma; BEVESTIGT het belang van de taak van het GCO als onafhankelijk adviescentrum ten dienste van het algemeen belang van de Europese Unie. (15) BENADRUKT dat de middelen voor de uitvoering van de kaderprogramma's voor onderzoek van de Gemeenschap moeten worden gedifferentieerd naar de aard van de activiteiten en prioriteiten, onder eerbiediging van het beginsel dat de projecten worden geselecteerd op grond van concurrerende openbare aanbestedingen, met doorzichtige evaluatieregels; STEUNT de behoefte aan groter beheersefficiëntie, en het streven van de Commissie om zich opnieuw op haar fundamentele taken toe te spitsen. (16) HIERTOE VERZOEKT DE RAAD DE COMMISSIE: - zo spoedig mogelijk haar bijdragen over de volgende stappen voor de voortzetting van de totstandbrenging van de EOR voor te leggen, alsook in de loop van het eerste kwartaal van 2001 haar formele voorstel voor besluiten betreffende het zesde kaderprogramma in te dienen, zodat die besluiten ruim voor het einde van het vijfde kaderprogramma (2002) kunnen worden genomen, bij voorkeur voor het eind van de tweede helft van 2002, - in haar formele voorstel de nieuwe beheerswijzen uiteen te zetten, onder meer wat de eventuele uitbesteding van bepaalde taken betreft, - de Raad ten spoedigste, zodat hij vóór de aanneming van het kaderprogramma een grondig debat kan houden, een mededeling over de uitvoering van de taak van het GCO voor te leggen, met betrekking tot de beheerswijzen, de methoden en het bestuur, de concentratie van onderzoekinspanningen, de aanpassing van de menselijke hulpbronnen aan de opdracht, de verbetering van de banden met de andere nationale onderzoekinstellingen en het antwoord dat het GCO kan geven op de behoeften van gebruikers, met name de directoraten-generaal van de Commissie, en overheid. (1) PB C 205 van 19.7.2000, blz. 1.",
  "source": "EUR LEX"
}