{
  "url": "http://www.w3.org/1999/xhtml\">",
  "content": "L_2018245NL.01000901.xml 1.10.2018 NL Publicatieblad van de Europese Unie L 245/9 UITVOERINGSBESLUIT (EU) 2018/1463 VAN DE RAAD van 28 september 2018 betreffende het onderwerpen van de nieuwe psychoactieve stoffen N -fenyl- N -[1-(2-fenylethyl)piperidine-4-yl]cyclopropaancarboxamide (cyclopropylfentanyl) en 2-methoxy- N -fenyl- N -[1-(2-fenylethyl)piperidine-4-yl]acetamide (methoxyacetylfentanyl) aan controlemaatregelen DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Besluit 2005/387/JBZ van de Raad van 10 mei 2005 inzake de uitwisseling van informatie, de risicobeoordeling en de controle ten aanzien van nieuwe psychoactieve stoffen ( 1 ) , en met name artikel 8, lid 3, Gezien het voorstel van de Europese Commissie, Gezien het advies van het Europees Parlement ( 2 ) , Overwegende hetgeen volgt: (1) Overeenkomstig artikel 6 van Besluit 2005/387/JBZ zijn op 21 maart 2018 door een bijzondere vergadering van het uitgebreide wetenschappelijk comité van het Europees Waarnemingscentrum voor drugs en drugsverslaving risicobeoordelingsverslagen over de nieuwe psychoactieve stoffen N -fenyl- N -[1-(2-fenylethyl)piperidine-4-yl]cyclopropaancarboxamide („cyclopropylfentanyl”) en 2-methoxy- N -fenyl- N -[1-(2-fenylethyl)piperidine-4-yl]acetamide („methoxyacetylfentanyl”) opgesteld, die op 23 maart 2018 bij de Commissie en bij de Raad zijn ingediend. (2) Cyclopropylfentanyl en methoxyacetylfentanyl zijn synthetische opioïden die structureel verwant zijn aan fentanyl, een aan controle onderworpen stof die in de geneeskunde op ruime schaal wordt gebruikt als hulpmiddel bij algehele anesthesie bij operaties en voor pijnbeheersing. Cyclopropylfentanyl is ook structureel verwant aan butyrfentanyl, ook een internationaal aan controle onderworpen stof. Methoxyacetylfentanyl is ook structureel verwant aan ocfentanil ( 3 ) en acetylfentanyl, beide internationaal aan controle onderworpen stoffen. (3) Cyclopropylfentanyl is al zeker sinds juni 2017 in de Unie verkrijgbaar. Het is aangetroffen in zes lidstaten, die tussen juni 2017 en januari 2018 in totaal 140 inbeslagnemingen hebben gemeld. In het algemeen zal de aanwezigheid van cyclopropylfentanyl waarschijnlijk worden ondergerapporteerd, omdat er niet stelselmatig naar wordt gezocht. Cyclopropylfentanyl werd in de meeste gevallen in beslag genomen in poedervorm, maar ook, zij het in mindere mate, in vloeibare vorm en in tabletvorm. De aangetroffen hoeveelheden zijn relatief klein. Zij moeten echter worden gezien in de context van de krachtige werking die typisch is voor fentanylen. (4) Twee lidstaten waar gebruik van cyclopropylfentanyl is bevestigd, hebben 77 sterfgevallen gemeld. De sterfgevallen vonden binnen een korte tijdspanne plaats, namelijk tussen juni en december 2017. In de meeste gevallen werden naast cyclopropylfentanyl ook andere verdovende middelen aangetroffen. Bij ten minste 74 van die sterfgevallen was cyclopropylfentanyl ofwel de doodsoorzaak ofwel een factor die vermoedelijk heeft bijgedragen tot het overlijden. Er werden geen gevallen van acute vergiftiging met bevestigde blootstelling aan cyclopropylfentanyl gemeld. Het is waarschijnlijk dat naloxon werkzaam is als tegengif bij vergiftiging met cyclopropylfentanyl. Zowel niet-dodelijke intoxicaties met als sterfgevallen door cyclopropylfentanyl worden waarschijnlijk niet altijd opgemerkt en blijven ondergerapporteerd, aangezien er niet stelselmatig naar cyclopropylfentanyl wordt gezocht. Accidentele blootstelling aan cyclopropylfentanyl kan een risico vormen voor familie en vrienden van de gebruiker, rechtshandhavingsfunctionarissen, hulpverleners en medisch en forensisch laboratoriumpersoneel alsmede personeel in justitiële instellingen en postdiensten. (5) Er is geen direct bewijs waaruit blijkt dat de georganiseerde misdaad betrokken is bij het vervaardigen, distribueren, verhandelen of leveren van cyclopropylfentanyl in de Unie. Gezien het feit dat de stof in een heroïnestaal en in namaakgeneesmiddelen is aangetroffen, kan de betrokkenheid van de georganiseerde misdaad echter niet worden uitgesloten. De beschikbare informatie lijkt erop te wijzen dat cyclopropylfentanyl wordt vervaardigd door chemische bedrijven in China, maar het is ook mogelijk dat binnen de Unie capaciteit voor de vervaardiging van fentanylen bestaat. (6) Cyclopropylfentanyl lijkt online te worden verkocht zowel in kleine hoeveelheden als in bulk, als onderzoeksstof of als legale vervanger van illegale opioïden, hoofdzakelijk in poedervorm of in opgeloste vorm in gebruiksklare neussprays. Bovendien blijkt uit informatie die bij inbeslagnemingen is verkregen, dat cyclopropylfentanyl ook is gebruikt voor de vervaardiging van namaaktabletten van populaire analgetica en benzodiazepine. Die informatie lijkt er ook op te wijzen dat cyclopropylfentanyl ook op de markt voor illegale opioïden kan zijn verkocht als methoxyacetylfentanyl, als heroïne en in mengsels met andere opioïden zoals heroïne. Het is dus mogelijk dat gebruikers niet beseffen dat zij met een fentanylvariant te maken hebben. (7) Methoxyacetylfentanyl is al zeker sinds november 2016 in de Unie verkrijgbaar. Het is aangetroffen in elf lidstaten, die tussen juni en december 2017 in totaal 44 inbeslagnemingen hebben gemeld. In het algemeen zal de aanwezigheid van methoxyacetylfentanyl waarschijnlijk worden ondergerapporteerd, omdat er niet stelselmatig naar wordt gezocht. Methoxyacetylfentanyl werd in de meeste gevallen in beslag genomen in poedervorm of in vloeibare vorm, maar ook, zij het in mindere mate, in tabletvorm. De aangetroffen hoeveelheden zijn relatief klein. Zij moeten echter worden gezien in de context van de krachtige werking die typisch is voor fentanylen. (8) Vier lidstaten waar gebruik van methoxyacetylfentanyl is bevestigd, hebben 13 sterfgevallen gemeld. In alle gevallen werden naast methoxyacetylfentanyl ook andere verdovende middelen aangetroffen. Bij ten minste zeven van die sterfgevallen was methoxyacetylfentanyl ofwel de doodsoorzaak ofwel een factor die vermoedelijk heeft bijgedragen tot het overlijden. Er werden twee gevallen van acute vergiftiging met bevestigde blootstelling aan methoxyacetylfentanyl gemeld. Het is waarschijnlijk dat naloxon werkzaam is als tegengif bij vergiftiging met methoxyacetylfentanyl. Zowel niet-dodelijke intoxicaties met als sterfgevallen door methoxyacetylfentanyl worden waarschijnlijk niet altijd opgemerkt en blijven ondergerapporteerd, aangezien er niet stelselmatig naar methoxyacetylfentanyl wordt gezocht. Accidentele blootstelling aan methoxyacetylfentanyl kan een risico vormen voor familie en vrienden van gebruikers, rechtshandhavingsfunctionarissen, hulpverleners en medisch en forensisch laboratoriumpersoneel alsmede personeel in justitiële instellingen en postdiensten. (9) Er zijn geen aanwijzingen voor betrokkenheid van de georganiseerde misdaad bij het vervaardigen, distribueren, verhandelen of leveren van methoxyacetylfentanyl in de Unie. De beschikbare informatie lijkt erop te wijzen dat methoxyacetylfentanyl wordt vervaardigd door chemische bedrijven in China, maar het is ook mogelijk dat binnen de Unie capaciteit voor de vervaardiging van fentanylen bestaat. (10) Methoxyacetylfentanyl lijkt online te worden verkocht zowel in kleine hoeveelheden als in bulk, als onderzoeksstof of als legale vervanger van illegale opioïden, in poedervorm of in opgeloste vorm in gebruiksklare neussprays. Informatie die bij inbeslagnemingen is verkregen, lijkt erop te wijzen dat methoxyacetylfentanyl ook op de markt voor illegale opioïden wordt verkocht, hetzij als vervalste opioïde analgetica en benzodiazepine, hetzij met het oog op de vervaardiging daarvan. Het is dus mogelijk dat gebruikers niet beseffen dat zij met een fentanylvariant te maken hebben. (11) Cyclopropylfentanyl en methoxyacetylfentanyl hebben noch in de humane, noch in de veterinaire geneeskunde in de Unie (en waarschijnlijk evenmin elders) een erkende toepassing. Er zijn geen aanwijzingen dat ze kunnen worden gebruikt voor andere doeleinden dan als analytische referentienorm of in het kader van wetenschappelijk onderzoek. (12) Uit de risicobeoordelingsverslagen blijkt dat veel van de vragen over cyclopropylfentanyl en methoxyacetylfentanyl die voortvloeien uit het gebrek aan gegevens over de risico's voor de individuele gezondheid en de volksgezondheid en over de sociale risico's, door nader onderzoek zouden kunnen worden beantwoord. De beschikbare gegevens over de gezondheidsrisico's en sociale risico's van cyclopropylfentanyl en methoxyacetylfentanyl geven er echter, ook vanwege de gelijkenis met fentanyl, voldoende aanleiding toe om cyclopropylfentanyl en methoxyacetylfentanyl in de Unie aan controlemaatregelen te onderwerpen. (13) Cyclopropylfentanyl en methoxyacetylfentanyl zijn niet als aan controle onderworpen stoffen opgenomen in het Enkelvoudig Verdrag van de Verenigde Naties inzake verdovende middelen van 1961 of in het Verdrag van de Verenigde Naties inzake psychotrope stoffen van 1971. Ze zijn momenteel niet in beoordeling in het kader van het systeem van de Verenigde Naties. (14) Aangezien acht lidstaten cyclopropylfentanyl en negen lidstaten methoxyacetylfentanyl aan controlemaatregelen onderwerpen op grond van hun nationale drugswetgeving en vijf lidstaten zowel cyclopropylfentanyl als methoxyacetylfentanyl aan controlemaatregelen onderwerpen op grond van andere wetgeving, zou het onderwerpen van cyclopropylfentanyl en methoxyacetylfentanyl aan controlemaatregelen in de Unie helpen voorkomen dat er zich obstakels voordoen bij de grensoverschrijdende rechtshandhaving en justitiële samenwerking en zou bescherming worden geboden tegen de risico's die de beschikbaarheid en het gebruik ervan met zich mee kunnen brengen. (15) Teneinde op het niveau van de Unie snel en deskundig te kunnen reageren wanneer nieuwe psychoactieve stoffen door de lidstaten zijn aangetroffen en gemeld, worden bij Besluit 2005/387/JBZ uitvoeringsbevoegdheden aan de Raad toegekend om deze stoffen in de Unie aan controlemaatregelen te onderwerpen. Aangezien is voldaan aan de voorwaarden om een aanvang te maken met de uitoefening van deze uitvoeringsbevoegdheden en de procedure is gevolgd, moet een uitvoeringsbesluit worden vastgesteld om cyclopropylfentanyl en methoxyacetylfentanyl in de Unie aan controlemaatregelen te onderwerpen. (16) Denemarken is gebonden door Kaderbesluit 2005/387/JBZ en neemt derhalve deel aan de vaststelling en toepassing van het onderhavige besluit ter uitvoering van Besluit 2005/387/JBZ. (17) Ierland is gebonden door Kaderbesluit 2005/387/JBZ en neemt derhalve deel aan de vaststelling en toepassing van het onderhavige besluit ter uitvoering van Besluit 2005/387/JBZ. (18) Besluit 2005/387/JBZ is niet bindend voor het Verenigd Koninkrijk, dat derhalve niet deelneemt aan de vaststelling en toepassing van het onderhavige besluit, dat bijgevolg niet bindend is voor, noch van toepassing is op deze lidstaat, HEEFT HET VOLGENDE BESLUIT VASTGESTELD: Artikel 1 De nieuwe psychoactieve stoffen N -fenyl- N -[1-(2-fenylethyl)piperidine-4-yl]cyclopropaancarboxamide („cyclopropylfentanyl”) en 2-methoxy- N -fenyl- N -[1-(2-fenylethyl)piperidine-4-yl]acetamide („methoxyacetylfentanyl”) worden in de Unie aan controlemaatregelen onderworpen. Artikel 2 De lidstaten nemen uiterlijk op 29 september 2019 overeenkomstig hun nationale wetgeving de noodzakelijke maatregelen om cyclopropylfentanyl en methoxyacetylfentanyl te onderwerpen aan de controlemaatregelen en strafrechtelijke sancties waarin is voorzien in hun wetgeving ingevolge hun verplichtingen uit hoofde van het Enkelvoudig Verdrag van de Verenigde Naties inzake verdovende middelen van 1961 of uit hoofde van het Verdrag van de Verenigde Naties inzake psychotrope stoffen van 1971. Artikel 3 Dit besluit treedt in werking op de datum na die van de bekendmaking ervan in het Publicatieblad van de Europese Unie . Dit besluit is van toepassing overeenkomstig de Verdragen. Gedaan te Brussel, 28 september 2018. Voor de Raad De voorzitter M. SCHRAMBÖCK ( 1 ) PB L 127 van 20.5.2005, blz. 32 . ( 2 ) Advies van 11 september 2018 (nog niet bekendgemaakt in het Publicatieblad). ( 3 ) Tijdens de 61e zitting van de Commissie Verdovende Middelen in maart 2018 werd besloten ocfentanil op te nemen in lijst I die gehecht is aan het Enkelvoudig Verdrag van de Verenigde Naties inzake verdovende middelen van 1961, zoals gewijzigd bij het Protocol van 1972.",
  "source": "EUR LEX"
}