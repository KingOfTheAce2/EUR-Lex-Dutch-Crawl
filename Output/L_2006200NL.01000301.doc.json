{
  "url": "http://www.w3.org/1999/xhtml\">",
  "content": "L_2006200NL.01000301.xml 22.7.2006 NL Publicatieblad van de Europese Unie L 200/3 VERORDENING (EG) N r. 1125/2006 VAN DE COMMISSIE van 21 juli 2006 tot indeling van bepaalde goederen in de gecombineerde nomenclatuur DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name op artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen te worden vastgesteld voor de indeling van de in de bijlage bij de onderhavige verordening opgenomen goederen. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke communautaire voorschriften is vastgesteld voor de toepassing van tarief- of andere maatregelen in het kader van het goederenverkeer. (3) Met toepassing van genoemde algemene regels, dienen de in kolom 1 van de tabel omschreven goederen die zijn opgenomen in de bijlage bij deze verordening te worden ingedeeld onder de daarmee corresponderende GN-codes die zijn vermeld in kolom 2, op grond van de motiveringen die zijn opgenomen in kolom 3. (4) Het is wenselijk dat een beroep kan worden gedaan op een door de douaneautoriteiten van de lidstaten verstrekte bindende tariefinlichting betreffende de indeling van goederen in de gecombineerde nomenclatuur die niet in overeenstemming is met de bepalingen van onderhavige verordening, door de rechthebbende, gedurende drie maanden, overeenkomstig de bepalingen van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De goederen omschreven in kolom 1 van de in de bijlage opgenomen tabel worden in de gecombineerde nomenclatuur ingedeeld onder de corresponderende GN-codes vermeld in kolom 2 van voornoemde tabel. Artikel 2 Op de door de douaneautoriteiten van de lidstaten verstrekte bindende tariefinlichting die niet in overeenstemming is met de bepalingen van de onderhavige verordening, kan gedurende drie maanden, overeenkomstig de bepalingen van artikel 12, lid 6, van Verordening (EEG) nr. 2913/92, een beroep worden gedaan. Artikel 3 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 juli 2006. Voor de Commissie László KOVÁCS Lid van de Commissie ( 1 ) PB L 256 van 7.9.1987, blz. 1 . Verordening laatstelijk gewijzigd bij Verordening (EG) nr. 996/2006 ( PB L 179 van 1.7.2006, blz. 26 ). ( 2 ) PB L 302 van 19.10.1992, blz. 1 . Verordening laatstelijk gewijzigd bij Verordening (EG) nr. 648/2005 van het Europees Parlement en de Raad ( PB L 117 van 4.5.2005, blz. 13 ). BIJLAGE Omschrijving Indeling (GN-code) Motivering (1) (2) (3) 1. Gedroogde varkensoren, eetbaar slachtafval, ook indien gebruikt als diervoeding 0210 99 49 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, op basis van de aantekening 1, onder a), op hoofdstuk 5 en op basis van de tekst van de GN-codes 0210, 0210 99 en 0210 99 49. Omdat deze varkensoren eetbaar zijn, moeten zij worden ingedeeld onder hoofdstuk 2 en niet onder hoofdstuk 5, dat geen eetbare producten omvat (zie aantekening 1, onder a), op hoofdstuk 5). Het drogen van de varkensoren doet niet af aan het wezenlijke karakter van het oorspronkelijke materiaal (zie aantekening 1 op hoofdstuk 23). Het drogen van de varkensoren doet niet af aan de geschiktheid ervan voor menselijke consumptie (zie de GS-toelichting op hoofdstuk 2, derde alinea, punt 1, en vierde alinea). 2. Gedroogde varkensoren, slachtafval, niet geschikt voor menselijke consumptie. 0511 99 90 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, op basis van de aantekening 1, onder a), op hoofdstuk 2 en op basis van de tekst van de GN-codes 0511, 0511 99 en 0511 99 90. Omdat deze varkensoren niet eetbaar zijn, moeten zij worden ingedeeld onder hoofdstuk 5 en niet onder hoofdstuk 2, dat geen producten omvat die niet geschikt zijn voor menselijke consumptie (zie aantekening 1, onder a), op hoofdstuk 2). Het drogen van de varkensoren doet niet af aan het wezenlijke karakter van het oorspronkelijke materiaal (zie aantekening 1 op hoofdstuk 23).",
  "source": "EUR LEX"
}