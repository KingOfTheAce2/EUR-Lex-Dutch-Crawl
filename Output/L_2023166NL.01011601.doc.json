{
  "url": "http://www.w3.org/1999/xhtml\">",
  "content": "L_2023166NL.01011601.xml 30.6.2023 NL Publicatieblad van de Europese Unie L 166/116 BESLUIT (EU) 2023/1335 VAN DE RAAD van 27 juni 2023 tot benoeming van de Europese aanklagers van het Europees Openbaar Ministerie DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2017/1939 van de Raad van 12 oktober 2017 betreffende nauwere samenwerking bij de instelling van het Europees Openbaar Ministerie (“EOM”) ( 1 ) , en met name artikel 16, Gezien Uitvoeringsbesluit (EU) 2018/1696 van de Raad van 13 juli 2018 over de werkwijze van de selectiecommissie als bedoeld in artikel 14, lid 3, van Verordening (EU) 2017/1939 betreffende nauwere samenwerking bij de instelling van het Europees Openbaar Ministerie (“EOM”) ( 2 ) , Gezien Besluit (EU) 2023/133 van de Raad van 17 januari 2023 tot benoeming van de leden van de in artikel 14, lid 3, van Verordening (EU) 2017/1939 bedoelde selectiecommissie ( 3 ) , Gezien de gemotiveerde adviezen en de rangschikking van de kandidaten die door de selectiecommissie zijn opgesteld, Overwegende hetgeen volgt: (1) Het EOM is ingesteld bij Verordening (EU) 2017/1939. (2) De Europese aanklagers houden overeenkomstig artikel 12 van Verordening (EU) 2017/1939 toezicht op onderzoek en vervolging. (3) Het mandaat van acht Europees aanklagers die bij Uitvoeringsbesluit (EU) 2020/1117 van de Raad ( 4 ) zijn benoemd voor een niet-verlengbare termijn van drie jaar, loopt af op 28 juli 2023. Ter waarborging van de continuïteit van het EOM, dat bestaat uit de Europees hoofdaanklager en één Europees aanklager per deelnemende lidstaat, moet de Raad acht Europees aanklagers benoemen voor de ambten die per 29 juli 2023 vacant zijn. (4) Bij Uitvoeringsbesluit (EU) 2018/1696 is de werkwijze van de selectiecommissie als bedoeld in artikel 14, lid 3, van Verordening (EU) 2017/1939 (“de werkwijze van de selectiecommissie”) vastgesteld. (5) Krachtens artikel 16, lid 1, van Verordening (EU) 2017/1939 dient elke deelnemende lidstaat drie kandidaten voor het ambt van Europees aanklager voor te dragen uit kandidaten die actief lid zijn van het openbaar ministerie of de rechterlijke macht van de betrokken lidstaat, die alle waarborgen voor onafhankelijkheid bieden en die aan alle gestelde eisen voldoen om in hun onderscheiden lidstaten de hoogste ambten als aanklager of rechterlijke ambten te bekleden, en die beschikken over relevante praktische ervaring met nationale rechtsstelsels, met financiële onderzoeken en met internationale justitiële samenwerking in strafzaken. (6) Griekenland, Italië, Cyprus, Litouwen en Oostenrijk hebben de kandidaten voor de ambten die vanaf 29 juli 2023 vacant worden, voorgedragen. (7) De selectiecommissie heeft de gemotiveerde adviezen en de rangschikking opgesteld van elk van de door deze lidstaten voorgedragen kandidaten die aan de voorwaarden in artikel 16, lid 1, van Verordening (EU) 2017/1939 voldoen, en deze aan de Raad voorgelegd, die ze heeft ontvangen op 2 mei 2023. (8) Krachtens de vierde alinea van punt VII.2 van de werkwijze van de selectiecommissie heeft de selectiecommissie de kandidaten volgens hun kwalificaties en ervaring gerangschikt. Deze rangschikking geeft de voorkeur van de selectiecommissie weer en is niet bindend voor de Raad. (9) Overeenkomstig artikel 16, lid 2, van Verordening (EU) 2017/1939 selecteert en benoemt de Raad, na ontvangst van de gemotiveerde adviezen van de selectiecommissie, één van de kandidaten tot Europees aanklager van de deelnemende lidstaat in kwestie. (10) Overeenkomstig artikel 16, lid 3, van Verordening (EU) 2017/1939 selecteert en benoemt de Raad met gewone meerderheid van stemmen de Europese aanklagers voor een niet-verlengbare termijn van zes jaar. (11) De Raad heeft de respectieve verdiensten van de kandidaten beoordeeld aan de hand van de gemotiveerde adviezen van de selectiecommissie. (12) Met betrekking tot het gemotiveerde advies inzake de door Cyprus voorgedragen kandidaten, toont de selectiecommissie afdoende aan dat deze lidstaat objectief gezien, gelet op de uitzonderlijke omstandigheden in die lidstaat, onmogelijk binnen een redelijke termijn een andere kandidaat kan vinden, ondanks het feit dat die lidstaat daarvoor al het nodige in het werk heeft gesteld. Derhalve zijn de voorwaarden van punt VII.2, derde alinea, van de werkwijze van de selectiecommissie vervuld. In het licht van de hierboven vermelde uitzonderlijke omstandigheden heeft de Raad geoordeeld dat het gemotiveerde advies dat is ingediend met betrekking tot de door Cyprus voorgedragen kandidaten hem voldoende keuze aan geschikte kandidaten bood en, aangezien ieder verder uitstel bij de benoeming van de Europese aanklagers de doeltreffendheid van het Unierecht ernstig zou aantasten, heeft hij besloten om op deze basis verder te handelen. (13) Op basis van een beoordeling van de verdiensten van de kandidaten heeft de Raad de door de selectiecommissie aangegeven niet-bindende volgorde van voorkeur gevolgd voor de door Griekenland, Cyprus, Litouwen en Oostenrijk voorgedragen kandidaten. (14) Wat de door Italië voorgedragen kandidaten betreft, heeft de Raad, op basis van een beoordeling van de verdiensten van die kandidaten door de bevoegde voorbereidende instanties van de Raad, en rekening houdend met de gemotiveerde adviezen van de selectiecommissie en met aanvullende informatie en met door Italië ingediende relevante documenten, de niet-bindende volgorde van voorkeur van de selectiecommissie niet gevolgd, HEEFT HET VOLGENDE BESLUIT VASTGESTELD: Artikel 1 De volgende personen worden benoemd tot Europees aanklagers van het EOM voor een niet-verlengbare termijn van zes jaar met ingang van 29 juli 2023: De heer Nikolaos PASCHALIS ( 5 ) , De heer Andrea VENEGONI ( 6 ) , Mevrouw Anne PANTAZI LAMPROU ( 7 ) , De heer Gedgaudas NORKŪNAS ( 8 ) , Mevrouw Ursula SCHMUDERMAYER ( 9 ) . Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Luxemburg, 27 juni 2023. Voor de Raad De voorzitter J. ROSWALL ( 1 ) PB L 283 van 31.10.2017, blz. 1 . ( 2 ) PB L 282 van 12.11.2018, blz. 8 . ( 3 ) PB L 17 van 19.1.2023, blz. 90 . ( 4 ) Uitvoeringsbesluit (EU) 2020/1117 van de Raad van 27 juli 2020 houdende benoeming van de Europees aanklagers van het Europees Openbaar Ministerie ( PB L 244 van 29.7.2020, blz. 18 ). ( 5 ) Voorgedragen door Griekenland. ( 6 ) Voorgedragen door Italië. ( 7 ) Voorgedragen door Cyprus. ( 8 ) Voorgedragen door Litouwen. ( 9 ) Voorgedragen door Oostenrijk.",
  "source": "EUR LEX"
}