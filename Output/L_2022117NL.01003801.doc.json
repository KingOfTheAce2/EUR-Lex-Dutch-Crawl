{
  "url": "http://www.w3.org/1999/xhtml\"><!--",
  "content": "L_2022117NL.01003801.xml 19.4.2022 NL Publicatieblad van de Europese Unie L 117/38 BESLUIT (GBVB) 2022/638 VAN DE RAAD van 13 april 2022 tot wijziging van Besluit 2014/486/GBVB betreffende de adviesmissie van de Europese Unie voor de hervorming van de civiele veiligheidssector in Oekraïne (EUAM Ukraine) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 23 februari 2022 is de Russische Federatie zonder aanleiding of rechtvaardiging een aanvalsoorlog tegen Oekraïne begonnen, die door de Europese Raad in de conclusies van 24 februari 2022 in de meest krachtige bewoordingen werd veroordeeld. (2) Op 24 maart 2022 heeft de Europese Raad in zijn conclusies het volgende verklaard: “De Russische aanvalsoorlog tegen Oekraïne vormt een grove schending van het internationaal recht en leidt tot enorm veel dodelijke slachtoffers en gewonden onder de burgerbevolking. Rusland richt zijn aanvallen op burgers en op burgerobjecten, waaronder ziekenhuizen, medische voorzieningen, scholen en schuilplaatsen. Deze oorlogsmisdaden moeten onmiddellijk stoppen. De verantwoordelijken en hun medeplichtigen zullen ter verantwoording worden geroepen overeenkomstig het internationaal recht.” De Europese Raad heeft voorts de Verklaring van Versailles van 11 maart 2022 herbevestigd, waarin met name de beslissing van de aanklager van het Internationaal Strafhof werd toegejuicht om een onderzoek in te stellen naar strafbare feiten die onder zijn bevoegdheid vallen. (3) Bij Besluit 2014/486/GBVB van de Raad ( 1 ) werd EUAM Ukraine ingesteld om Oekraïne bij te staan op het gebied van de hervorming van de civiele veiligheidssector, met inbegrip van de politie en de rechtsstaat. (4) EUAM Ukraine moet de Oekraïense autoriteiten ondersteunen om het hen gemakkelijker te maken internationale misdrijven te onderzoeken en te vervolgen die in de context van de militaire agressie van de Russische Federatie tegen Oekraïne zijn gepleegd. (5) Besluit 2014/486/GBVB moet dienovereenkomstig worden gewijzigd. (6) EUAM Ukraine zal worden uitgevoerd in een mogelijk verslechterende situatie die de verwezenlijking van de doelstellingen van het externe optreden van de Unie, geformuleerd in artikel 21 van het Verdrag betreffende de Europese Unie, kan belemmeren, HEEFT HET VOLGENDE BESLUIT VASTGESTELD: Artikel 1 Besluit 2014/486/GBVB wordt als volgt gewijzigd: 1) Artikel 2 bis wordt artikel 2 ter. 2) Het volgende artikel wordt ingevoegd: “Artikel 2 bis Steun aan de Oekraïense autoriteiten om het hen gemakkelijker te maken internationale misdrijven te onderzoeken en te vervolgen 1.   EUAM Ukraine verleent steun aan de Oekraïense autoriteiten, met name aan het bureau van de procureur-generaal, regionale openbare aanklagers en rechtshandhavingsinstanties, bij het onderzoek naar en de vervolging van internationale misdrijven die zijn gepleegd in de context van de militaire agressie van Rusland, zonder aanleiding of rechtvaardiging, tegen Oekraïne. 2.   Ter uitvoering van die taak: a) verstrekt EUAM Ukraine de Oekraïense autoriteiten met name strategisch advies over onderzoek naar en vervolging van internationale misdrijven, over de noodzakelijke wijzigingen van de Oekraïense wetgeving en over de daaraan gerelateerde communicatiestrategie. EUAM Ukraine verzorgt ook opleidingen op andere terreinen die daarmee verband houden. EUAM Ukraine kan middelen of uitrusting aan de Oekraïense autoriteiten doneren om het hen gemakkelijker te maken internationale misdrijven te onderzoeken en te vervolgen; b) zorgt EUAM Ukraine voor nauwe coördinatie met het Internationaal Strafhof en met het Agentschap van de Europese Unie voor justitiële samenwerking in strafzaken (Eurojust), alsook met de lidstaten die rechtstreeks steun verlenen bij het onderzoek naar en de vervolging van internationale misdrijven in Oekraïne. EUAM Ukraine coördineert haar activiteiten indien passend met andere relevante actoren; c) mogen onderdelen van EUAM Ukraine hun activiteiten tijdelijk vanaf het grondgebied van de Republiek Moldavië en de lidstaten verrichten. Daartoe kunnen regelingen worden getroffen tussen EUAM Ukraine en de Republiek Moldavië of de betrokken lidstaten.”. Artikel 2 Dit besluit treedt in werking op de datum van de vaststelling ervan. Gedaan te Brussel, 13 april 2022. Voor de Raad De voorzitter J.-Y. LE DRIAN ( 1 ) Besluit 2014/486/GBVB van de Raad van 22 juli 2014 betreffende de adviesmissie van de Europese Unie voor de hervorming van de civiele veiligheidssector in Oekraïne (EUAM Ukraine) ( PB L 217 van 23.7.2014, blz. 42 ).",
  "source": "EUR LEX"
}