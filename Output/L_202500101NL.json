{
  "url": "http://www.w3.org/1999/xhtml\">",
  "content": "L_202500101NL.000101.fmx.xml Publicatieblad van de Europese Unie NL L-serie 2025/101 31.1.2025 GEDELEGEERDE VERORDENING (EU) 2025/101 VAN DE COMMISSIE van 27 november 2024 tot aanpassing van de bijdragen voor de financiering van het speciale werkloosheidsfonds als bedoeld in de artikelen 28 bis en 96 van de Regeling die van toepassing is op de andere personeelsleden DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG, Euratom, EGKS) nr. 259/68 van de Raad van 29 februari 1968 tot vaststelling van het Statuut van de ambtenaren van de Europese Gemeenschappen en de Regeling welke van toepassing is op de andere personeelsleden van deze Gemeenschappen, alsmede van bijzondere maatregelen welke tijdelijk op de ambtenaren van de Commissie van toepassing zijn ( 1 ) , en met name artikel 112 van het Statuut en de artikelen 28 bis en 96 van de Regeling die van toepassing is op de andere personeelsleden, Na raadpleging van het comité voor het Statuut, Na raadpleging van de personeelsvertegenwoordigers van de instellingen en andere organen van de Europese Unie, Overwegende hetgeen volgt: (1) Overeenkomstig artikel 28 bis, lid 11, en artikel 96, lid 11, van de Regeling die van toepassing is op de andere personeelsleden van de Unie, heeft de Commissie een verslag ( 2 ) ingediend over de financiële situatie van de werkloosheidsregeling voor gewezen tijdelijke functionarissen of arbeidscontractanten, alsook geaccrediteerde parlementaire medewerkers die na de beëindiging van hun dienst bij een instelling van de Europese Unie werkloos zijn geworden. (2) Uit dit verslag blijkt dat, rekening houdend met het gecumuleerde saldo van het werkloosheidsfonds tijdens de onderzochte periode, voor het evenwicht van de regeling een aanpassing nodig is van de bijdragen van de tijdelijke functionarissen, arbeidscontractanten en geaccrediteerde parlementaire medewerkers aan het fonds. (3) De aanpassing door de Commissie van de bijdragen aan de werkloosheidsverzekering omvat een beoordeling van complexe economische en personeelsbeleidsfactoren. (4) Artikel 28 bis, lid 7, en artikel 96, lid 7, van de Regeling die van toepassing is op de andere personeelsleden van de Europese Unie moeten daarom dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 De in artikel 28 bis, lid 7, en artikel 96, lid 7, van de Regeling die van toepassing is op de andere personeelsleden van de Europese Unie bedoelde bijdragen, worden bijgesteld tot 0,51 % door deze bepalingen als volgt te wijzigen: 1) In artikel 28 bis, lid 7, wordt de tweede zin vervangen door: “Deze bijdrage wordt vastgesteld op 0,51 % van het basissalaris, na aftrek van een vast bedrag van 1 585,45 EUR en vóór toepassing van de aanpassingscoëfficiënt als bedoeld in artikel 64 van het Statuut.”. 2) In artikel 96, lid 7, wordt de tweede zin vervangen door: “Deze bijdrage wordt vastgesteld op 0,51 % van het basissalaris, na aftrek van een vast bedrag van 1 189,08 EUR en vóór toepassing van de aanpassingscoëfficiënt als bedoeld in artikel 64 van het Statuut.”. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 november 2024. Voor de Commissie De voorzitter Ursula VON DER LEYEN ( 1 ) PB L 56 van 4.3.1968, blz. 1 , ELI: http://data.europa.eu/eli/reg/1968/259(1)/oj . ( 2 ) Verslag van de Commissie aan het Europees Parlement en de Raad — Verslag 2017-2022 over de financiële situatie van de werkloosheidsregeling voor gewezen tijdelijke functionarissen of arbeidscontractanten en geaccrediteerde parlementaire medewerkers na beëindiging van hun dienst bij een instelling van de Europese Unie (COM(2024) 54 van 6 februari 2024). ELI: http://data.europa.eu/eli/reg_del/2025/101/oj ISSN 1977-0758 (electronic edition)",
  "source": "EUR LEX"
}