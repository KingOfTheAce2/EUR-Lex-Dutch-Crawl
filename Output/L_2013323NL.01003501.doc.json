{
  "url": "http://www.w3.org/1999/xhtml\">",
  "content": "L_2013323NL.01003501.xml 4.12.2013 NL Publicatieblad van de Europese Unie L 323/35 BESLUIT VAN DE COMMISSIE van 2 december 2013 tot wijziging van Besluit 2012/757/EU betreffende de technische specificaties inzake interoperabiliteit van het subsysteem exploitatie en verkeersleiding van het spoorwegsysteem in de Europese Unie (Kennisgeving geschied onder nummer C(2013) 8377) (Voor de EER relevante tekst) (2013/710/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2008/57/EG van het Europees Parlement en de Raad van 17 juni 2008 betreffende de interoperabiliteit van het spoorwegsysteem in de Gemeenschap ( 1 ) , en met name artikel 6, lid 1, tweede alinea. Overwegende hetgeen volgt: (1) Krachtens artikel 12 van Verordening (EG) nr. 881/2004 van het Europees Parlement en de Raad van 29 april 2004 tot oprichting van een Europees Spoorwegbureau ( 2 ) dient het Spoorwegbureau toe te zien op de aanpassing van de technische specificaties inzake interoperabiliteit (TSI’s) aan de technische vooruitgang, marktontwikkelingen en maatschappelijke eisen en aan de Commissie de voorstellen te doen voor aanpassingen van TSI’s die het noodzakelijk acht. (2) Bij Beschikking C(2007) 3371 van 13 juli 2007 heeft de Commissie het Bureau een kadermandaat gegeven om bepaalde werkzaamheden uit te voeren op grond van Richtlijn 96/48/EG van de Raad van 23 juli 1996 betreffende de interoperabiliteit van het trans-Europese hogesnelheidsspoorwegsysteem ( 3 ) en Richtlijn 2001/16/EG van het Europees Parlement en de Raad van 19 maart 2001 betreffende de interoperabiliteit van het conventionele trans-Europese spoorwegsysteem ( 4 ) . Op grond van dat kadermandaat heeft het Bureau de opdracht gekregen de TSI exploitatie en verkeersleiding te herzien. (3) In aanhangsel A van de huidige TSI exploitatie en verkeersleiding wordt verwezen naar versie 2 van de exploitatievoorschriften voor het European Railway Traffic Management System (ERTMS), die zijn ontwikkeld op basis van de specificaties van de systeemvereisten (SRS) versie 2.3.0.d van het European Train Control System (ETCS). (4) De huidige versies van de ERTMS/ETCS-specificaties zijn „baseline 2” en „baseline 3”. De versie van de „ERTMS operational principles and rules” die overeenstemt met „ERTMS/ETCS-baseline 3”, is versie 3. Dit moet als dusdanig worden vermeld in de TSI’s exploitatie en verkeersleiding. (5) Op 5 juli 2012 heeft het Bureau een aanbeveling ingediend tot actualisering van de versie „ERTMS operational principles and rules” (ERA/REC/05-2012/INT-ERTMS) waarnaar wordt verwezen in Besluit 2012/757/EU van de Commissie van 14 november 2012 betreffende de technische specificaties inzake interoperabiliteit van het subsysteem exploitatie en verkeersleiding van het spoorwegsysteem in de Europese Unie en tot wijziging van Beschikking 2007/756 ( 5 ) . (6) Besluit 2012/757/EU moet derhalve worden gewijzigd. (7) De in dit besluit vervatte maatregelen zijn in overeenstemming met het advies van het bij artikel 29, lid 1, van Richtlijn 2008/57/EG ingestelde comité, HEEFT HET VOLGENDE BESLUIT VASTGESTELD: Artikel 1 Aanhangsel A van bijlage I bij Besluit 2012/757/EU (TSI OPE) wordt vervangen door: „Aanhangsel A ERTMS/ETCS- en ERTMS/GSM-R-exploitatievoorschriften De exploitatievoorschriften voor ERTMS/ETCS en ERTMS/GSM-R zijn vastgesteld in het technisch document „ERTMS operational principles and rules — version 3”, als gepubliceerd op de website van het Bureau (www.era.europa.eu).”. Artikel 2 Dit besluit is van toepassing met ingang van 1 januari 2014. Artikel 3 Dit besluit is gericht tot de lidstaten. Gedaan te Brussel, 2 december 2013. Voor de Commissie Siim KALLAS Vicevoorzitter ( 1 ) PB L 191 van 18.7.2008, blz. 1 . ( 2 ) PB L 164 van 30.4.2004, blz. 1 . ( 3 ) PB L 235 van 17.9.1996, blz. 6 . ( 4 ) PB L 110 van 20.4.2001, blz. 1 . ( 5 ) PB L 345 van 15.12.2012, blz. 1 .",
  "source": "EUR LEX"
}