{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992D0551:NL:HTML\">",
  "content": "EUR-Lex - 31992D0551 - NL Avis juridique important | 31992D0551 92/551/EEG: Besluit van de Raad van 27 november 1992 betreffende de toekenning van aanvullende financiële bijstand op middellange termijn aan Roemenië Publicatieblad Nr. L 353 van 03/12/1992 blz. 0030 - 0031 Bijzondere uitgave in het Fins: Hoofdstuk 11 Deel 20 blz. 0047 Bijzondere uitgave in het Zweeds: Hoofdstuk 11 Deel 20 blz. 0047 BESLUIT VAN DE RAAD  van 27 november 1992  betreffende de toekenning van aanvullende financiële bijstand op middellange termijn aan Roemenië  (92/551/EEG) DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 235, Gezien het voorstel van de Commissie (1), ingediend na raadpleging van het Monetair Comité, Gezien het advies van het Europese Parlement (2), Overwegende dat Roemenië fundamentele politieke en economische hervormingen uitvoert en besloten heeft de economie naar een marktmodel in te richten; Overwegende dat die hervormingen reeds worden uitgevoerd met financiële bijstand van de Gemeenschap en dat het hervormingsproces versterkt en uitgebreid moet worden; Overwegende dat de financiële steun van de Gemeenschap voor de hervormingen het wederzijdse vertrouwen zal versterken en Roemenië nader tot de Gemeenschap zal brengen; Overwegende dat Roemenië en de Gemeenschap onderhandelingen zijn begonnen over het sluiten van een Europa-overeenkomst waarbij associatiebetrekkingen tot stand worden gebracht; Overwegende dat de Raad bij Besluit 91/384/EEG (3) heeft besloten aan Roemenië financiële bijstand op middellange termijn toe te kennen tot een maximumbedrag van 375 miljoen ecu, ten einde te zorgen voor een houdbare betalingsbalanssituatie in dit land; Overwegende dat, ondanks de moedige tenuitvoerlegging door de Roemeense Regering van aanpassingsmaatregelen en structurele hervormingen, de stabilisatiefase van de Roemeense economie nog voortduurt en dat aanvullende officiële bijstand noodzakelijk is  om te zorgen voor een houdbare betalingsbalanssituatie en de versterking van de hoeveelheid reserves; Overwegende dat de Roemeense autoriteiten verzocht hebben om financiële bijstand van het Internationaal Monetair Fonds (IMF), de Groep van 24 industrielanden en de Gemeenschap en dat, zelfs na betaling van de bijstand die door het IMF en de Wereldbank  verstrekt zou kunnen worden en ondanks het overdragen van de door de G-24 in 1991 toegekende financiële bijstand, er nog een financieel tekort van ongeveer 180 miljoen US-dollar in 1992 moet worden gedekt, ten einde een grotere mate van inkrimping van  de import te vermijden waardoor het bereiken van de aan het hervormingsbeleid van de Regering ten grondslag liggende beleidsdoelstellingen in groot gevaar zou kunnen worden gebracht; Overwegende dat de Commissie, als cooerdinator van de bijstand van de Groep van 24 industrielanden, de landen van deze groep verzocht heeft financiële bijstand op middellange termijn aan Roemenië te verstrekken; Overwegende dat de toekenning door de Gemeenschap van een lening op middellange termijn aan Roemenië een passende maatregel is om de betalingsbalans van dat land te ondersteunen en zijn reservepositie te versterken; Overwegende dat het vraagstuk van de risico's die verbonden zijn aan garanties van de begroting van de Europese Gemeenschappen onderzocht zal worden in het kader van de verlenging in 1992 van het Interinstitutioneel Akkoord over de begrotingsdiscipline  en de verbetering van de begrotingsprocedure; Overwegende dat de communautaire lening beheerd dient te worden door de Commissie; Overwegende dat het Verdrag, afgezien van artikel 235, niet voorziet in bevoegdheden voor de aanneming van dit besluit, BESLUIT: Artikel 1 1. De Gemeenschap kent Roemenië een lening op middellange termijn toe voor een hoofdsom van ten hoogste 80 miljoen ecu, en met een maximale looptijd van zeven jaar, ten einde bij te dragen tot ondersteuning van de betalingsbalanssituatie en  de reservepositie te versterken. 2. Daartoe wordt de Commissie gemachtigd namens de Gemeenschap de nodige middelen op te nemen die in de vorm van een lening ter beschikking van Roemenië worden gesteld. 3. Deze lening wordt in nauw overleg met het Monetair Comité beheerd door de Commissie op een wijze die in overeenstemming is met de tussen het IMF en Roemenië gesloten overeenkomsten. Artikel 2 1. De Commissie wordt gemachtigd, na overleg met het Monetair Comité, te onderhandelen met de Roemeense autoriteiten over de aan de lening verbonden voorwaarden betreffende het economische beleid. Deze voorwaarden moeten in overeenstemming  zijn met de in artikel 1, lid 3, bedoelde overeenkomsten en met de door de Groep van 24 te treffen regelingen. 2. De Commissie onderzoekt op gezette tijden in samenwerking met het Monetair Comité en in nauwe cooerdinatie met de Groep van 24 en het IMF, of het economische beleid in Roemenië in overeenstemming is met de doelstellingen van deze lening en of aan de  daaraan verbonden voorwaarden wordt voldaan. Artikel 3 1. Met inachtneming van artikel 2, lid 2, wordt de lening in één tranche aan Roemenië ter beschikking gesteld, mits er bevredigende resultaten worden geboekt bij de tenuitvoerlegging van het tussen Roemenië en het IMF te sluiten  \"stand-by  arrangement\". 2. De middelen worden betaald aan de Nationale Bank van Roemenië. Artikel 4 1. De in artikel 1 bedoelde transacties tot het aangaan en het verstrekken van leningen worden met dezelfde valutadatum afgesloten en mogen voor de Gemeenschap geen looptijdtransformatie, wisselkoers- of renterisico, of enig ander commercieel  risico met zich brengen. 2. De Commissie neemt, indien Roemenië dat verlangt, de nodige maatregelen om in de voorwaarden van de lening een clausule inzake vervroegde aflossing op te nemen en deze toe te passen. 3. De Commissie kan op verzoek van Roemenië en indien de omstandigheden een gunstigere rente op de verstrekte leningen mogelijk maken, haar oorspronkelijk opgenomen leningen geheel of gedeeltelijk herfinancieren of de desbetreffende financiële  voorwaarden herstructureren. De herfinancieringen of herstructureringen geschieden onder de in lid 1 gestelde voorwaarden en mogen niet leiden tot een verlenging van de gemiddelde looptijd van de betrokken lening, noch tot een verhoging van het, tegen  de lopende wisselkoers omgerekende, bedrag dat op de dag van deze herfinanciering of herstructurering nog afgelost moet worden. 4. Alle kosten die de Gemeenschap bij het sluiten en uitvoeren van de in dit besluit bedoelde transacties maakt, komen ten laste van Roemenië. 5. Het Monetair Comité wordt ten minste eenmaal per jaar in kennis gesteld van de ontwikkelingen met betrekking tot de in de leden 2 en 3 bedoelde verrichtingen. Artikel 5 Ten minste eenmaal per jaar brengt de Commissie aan het Europese Parlement en aan de Raad een verslag uit, waarin een evaluatie van de tenuitvoerlegging van dit besluit is opgenomen. Gedaan te Brussel, 27 november 1992. Voor de Raad De Voorzitter J. PATTEN (1) PB nr. C 164 van 1. 7. 1992, blz. 30. (2) Advies uitgebracht op 17 november 1992 (nog niet verschenen in het Publikatieblad). (3) PB nr. L 208 van 30. 7. 1991, blz. 64.",
  "source": "EUR LEX"
}