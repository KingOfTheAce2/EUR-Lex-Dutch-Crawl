{
  "url": "http://www.w3.org/1999/xhtml\">",
  "content": "L_2020116NL.01000101.xml 15.4.2020 NL Publicatieblad van de Europese Unie L 116/1 UITVOERINGSVERORDENING (EU) 2020/523 VAN DE COMMISSIE van 7 april 2020 tot wijziging van bijlage I bij Verordening (EEG) nr. 2658/87 van de Raad met betrekking tot de tarief- en statistieknomenclatuur en het gemeenschappelijk douanetarief wat betreft onderverdeling 9021 10 10 (orthopedische artikelen en toestellen) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder e), Overwegende hetgeen volgt: (1) Bij Verordening (EEG) nr. 2658/87 is een goederennomenclatuur ingesteld (hierna de “gecombineerde nomenclatuur” genoemd), die in bijlage I bij die verordening is opgenomen. (2) Omwille van de rechtszekerheid moet de indeling van orthopedische artikelen en toestellen van onderverdeling 9021 10 10 van de gecombineerde nomenclatuur worden verduidelijkt. (3) Overeenkomstig het arrest van het Hof van Justitie in de gevoegde zaken C‐260/00 tot en met C‐263/00 ( 2 ) , de GS-toelichtingen op post 9021 en aantekening 6 op hoofdstuk 90 zijn orthopedische artikelen en toestellen gedefinieerd als producten waarvan de speciale vorm en uitvoering aan een bepaalde orthopedische functie beantwoorden. (4) Het Hof van Justitie heeft in dat arrest uiteengezet dat orthopedische artikelen en toestellen een specifieke medische functie vervullen, in tegenstelling tot gewone (eenvoudige) producten die voor algemeen gebruik zijn bedoeld. Tot de criteria voor het onderscheid tussen orthopedische artikelen en toestellen en gewone producten behoren ook de wijze van vervaardiging, het materiaal waaruit zij zijn vervaardigd, de wijze van gebruik ervan en de aanpasbaarheid ervan aan specifieke handicaps van de patiënt. (5) In aantekening 6 op hoofdstuk 90 is bepaald dat orthopedische artikelen en toestellen dienen om ofwel lichamelijke misvormingen te voorkomen of te verhelpen, ofwel delen van het lichaam na ziekte, een operatie of een blessure te ondersteunen of op hun plaats te houden. (6) Onder deel I van de GS-toelichtingen op post 9021 worden voorbeelden gegeven van een aantal orthopedische artikelen en toestellen die onder deze post vallen, evenals voorbeelden van producten die niet onder post 9021 vallen. De productomschrijving in deze toelichtingen komt overeen met de nieuwe aanvullende aantekening (GN). (7) Omwille van de rechtszekerheid moeten er voorbeelden worden gegeven van medische functies die bepaalde producten kunnen vervullen en die deze producten onderscheiden van orthopedische artikelen en toestellen waarvan de vorm en uitvoering aan een bepaalde orthopedische functie beantwoorden. (8) Omwille van de rechtszekerheid moet tevens uitleg worden gegeven over de wijze van gebruik (met een hoge mate van precisie) van orthopedische artikelen en toestellen die bedoeld zijn om verdere blessures of lichamelijke misvormingen te voorkomen, in tegenstelling tot gewone producten die niet worden geacht te zijn ontworpen met dezelfde hoge mate van precisie en die dus niet in staat zijn om volledig ongewenste bewegingen te voorkomen. (9) Om een uniforme uitlegging te garanderen, moet daarom aan hoofdstuk 90 van het tweede deel van de gecombineerde nomenclatuur een aanvullende aantekening (GN) worden toegevoegd. (10) De nieuwe aanvullende aantekening (GN) is in overeenstemming met Uitvoeringsverordening (EU) 2018/787 van de Commissie ( 3 ) waarin een enkelbandage (een zogenoemde “veterorthese”) wordt ingedeeld, en met de bestaande GS-toelichtingen op de gecombineerde nomenclatuur bij onderverdeling 9021 10 10 en sluit aan bij de vaste indelingspraktijk van de lidstaten. (11) Verordening (EEG) nr. 2658/87 moet daarom dienovereenkomstig worden gewijzigd. (12) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 Hoofdstuk 90 van het tweede deel van bijlage I bij Verordening (EEG) nr. 2658/87 wordt als volgt gewijzigd: 1) Het opschrift “Aanvullende aantekening (GN)” na aantekening 7 wordt vervangen door het opschrift “Aanvullende aantekeningen (GN)”. 2) De volgende aanvullende aantekening (GN) wordt toegevoegd: “2. Voor de toepassing van onderverdeling 9021 10 10 worden onder “orthopedische artikelen en toestellen” verstaan artikelen en toestellen waarvan de speciale vorm en uitvoering aan een bepaalde orthopedische functie beantwoorden, in tegenstelling tot producten die voor diverse doeleinden kunnen worden gebruikt (bijvoorbeeld producten voor gewrichten, ligamenten of pezen die overbelast zijn als gevolg van sportactiviteiten, typen, en producten die alleen de pijn in het gebrekkig of gehandicapt lichaamsdeel verlichten, die bijvoorbeeld veroorzaakt wordt door een ontsteking). De “orthopedische artikelen en toestellen” moeten een specifieke beweging van het gebrekkig of gehandicapt lichaamsdeel (bijvoorbeeld gewrichten, ligamenten of pezen) volledig onmogelijk maken om verdere blessures of lichamelijke misvormingen of een verergering van dergelijke blessures of misvormingen te voorkomen, dit in tegenstelling tot andere producten die specifieke bewegingen niet kunnen voorkomen, maar reflexbewegingen (onbewuste bewegingen) voorkomen doordat deze producten relatief inflexibel zijn als gevolg van bijvoorbeeld flexibele breukspalken, pelottes, niet-elastisch textiel of bewegingsbeperkende klittenbandsluitingen.”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 7 april 2020. Voor de Commissie, namens de voorzitter, Stephen QUEST Directeur-generaal Directoraat-generaal Belastingen en Douane-unie ( 1 ) PB L 256 van 7.9.1987, blz. 1 . ( 2 ) Arrest van het Hof van Justitie van 7 november 2002, Lohmann en Medi Bayreuth, gevoegde zaken C‐260/00–C‐263/00, ECLI:EU:C:2002:637. ( 3 ) Uitvoeringsverordening (EU) 2018/787 van de Commissie van 25 mei 2018 tot indeling van bepaalde goederen in de gecombineerde nomenclatuur ( PB L 134 van 31.5.2018, blz. 1 ).",
  "source": "EUR LEX"
}