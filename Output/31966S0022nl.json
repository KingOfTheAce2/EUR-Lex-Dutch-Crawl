{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31966S0022:NL:HTML\">",
  "content": "EUR-Lex - 31966S0022 - NL Belangrijke juridische mededeling | 31966S0022 EGKS Hoge Autoriteit: Beschikking nr. 22/66 van 16 november 1966 houdende voorschriften met betrekking tot de door de ondernemingen ter zake van hun investeringen te verstrekken inlichtingen Publicatieblad Nr. 219 van 29/11/1966 blz. 3728 - 3731 Bijzondere uitgave in het Deens: Serie I Hoofdstuk 1965-1966 blz. 0245 Bijzondere uitgave in het Engels: Serie I Hoofdstuk 1965-1966 blz. 0280 Bijzondere uitgave in het Grieks: Hoofdstuk 13 Deel 1 blz. 0030 Bijzondere uitgave in het Spaans: Hoofdstuk 08 Deel 1 blz. 0091 Bijzondere uitgave in het Portugees: Hoofdstuk 08 Deel 1 blz. 0091 Beschikking No. 22-66 van 16 november 1966 houdende voorschriften met betrekking tot de door de ondernemingen ter zake van hun investeringen te verstrekken inlichtingen DE HOGE AUTORITEIT, Gezien de artikelen 46, 47 en 54 van het Verdrag, Gelet op Beschikking no. 27-55 van 20 juli 1955 met betrekking tot door de ondernemingen terzake van hun investeringen te verstrekken inlichtingen (Publikatieblad van de Europese Gemeenschap voor Kolen en Staal van 26 juli 1955, blz. 872) en op Beschikking no. 26-56 van 11 juli 1956 houdende wijziging van Beschikking no. 27-55 (Publikatieblad van de Europese Gemeenschap voor Kolen en Staal van 19 juli 1956, blz. 209), Overwegende dat artikel 54 van het Verdrag de Hoge Autoriteit de taak oplegt een gecoördineerde ontwikkeling van de investeringen te bevorderen; dat zij derhalve in het kader van de in artikel 46 genoemde algemene doelstellingen de gelegenheid moet krijgen om stelling te nemen ten aanzien van de investeringsprogramma's van de ondernemingen; dat een dergelijke stellingname een juist beeld vooropstelt van de in bedrijf, in aanbouw of in voorbereiding zijnde produktiecapaciteiten; Overwegende dat investeringsprogramma's reeds thans dienen te worden gemeld overeenkomstig de in Beschikkingen no. 27-55 van 20 juli 1955 en no. 26-56 van 11 juli 1956 omschreven richtlijnen; dat de criteria die gelden voor de toepassing van deze verplichting voldoening schenken voor wat betreft de voorgenomen aanbouw van nieuwe capaciteiten en dat het niet nodig is terzake wijzigingen aan te brengen; Overwegende dat de snelle ontwikkeling van de produktietechniek, die de laatste jaren is waargenomen, zeer vaak het stilleggen van industriële installaties met zich medebrengt vooraleer zij technisch volledig zijn afgeschreven; dat dergelijke maatregelen invloed hebben op het peil van de bestaande produktiecapaciteiten en dat zij daarom vooraf gemeld dienen te worden onder dezelfde voorwaarden als nieuwe programma's; Overwegende dat voorts de ondernemingen op grond van onder meer deze ontwikkeling vaak gedwongen zijn om tijdens de uitvoering belangrijke wijzigingen aan te brengen in hun oorspronkelijke investeringsprogramma's of in hun voorgenomen verminderingen van capaciteiten; dat de Hoge Autoriteit niet in staat is zich over de nieuwe programma's met volledige kennis van zaken uit te spreken indien zij niet op de hoogte wordt gehouden van de daadwerkelijke uitvoering van de oorspronkelijk gemelde investeringsprogramma's of van de programma's ter vermindering van de capaciteiten en dat zij dus daarover verslagen dient te ontvangen; Overwegende dat de meldingen en verslagen betreffende de voornaamste produktiecapaciteiten die reeds in bedrijf zijn of waarvan de aanbouw is voorgenomen geen voldoende volledig beeld kunnen geven van de te voorziene ontwikkeling; dat namelijk enerzijds bepaalde capaciteiten te klein zijn om een afzonderlijke melding te rechtvaardigen terwijl hun totaal een niet te verwaarlozen rol speelt; dat het anderzijds in het gemeenschappelijk belang is de investeringen te coördineren in samenhang niet alleen met de in bedrijf of in aanbouw zijnde capaciteiten, maar eveneens met de geprojecteerde capaciteiten; dat een jaarlijkse enquête over het geheel van de investeringen en van de in bedrijf, in uitvoering of in voorbereiding zijnde capaciteiten een nuttige aanvulling kunnen vormen op de inlichtingen die voorkomen in de meldingen en verslagen; Overwegende dat de onderhavige beschikking de bestaande regeling met betrekking tot de door ondernemingen over hun investeringen te verstrekken inlichtingen vervangt en dat de Beschikkingen no. 27-55 van 20 juli 1955 en no. 26-56 van 11 juli 1956 derhalve dienen te worden ingetrokken, BESLUIT: AFDELING I Voorafgaande melding van investeringsprogramma's Artikel 1 Iedere onderneming van de kolenmijn- en staalindustrie van de Gemeenschap is gehouden om de investeringsprogramma's welke betrekking hebben op de produktieactiviteit van de betrokken onderneming aan de Hoge Autoriteit te melden, voor zover deze activiteit één of meer van de in bijlage I van het Verdrag bedoelde produkten betreft. Artikel 2 Deze voorafgaande melding heeft betrekking op de investeringsprogramma's welke - hetzij nieuwe installaties betreffen wanneer het totaal der geraamde uitgaven daarvoor het bedrag van 500000 E.M.O.-rekeneenheden te boven gaat, - hetzij vervangingen of verbouwingen betreffen wanneer het totaal der geraamde uitgaven daarvoor het bedrag van 1000000 E.M.O.-rekeneenheden te boven gaat. De investeringsprogramma's met betrekking tot de ovens, bestemd voor de produktie van staal, alsmede de hete luchtschachtovens gebruikt voor de produktie van staal, dienen echter gemeld te worden ongeacht het bedrag van de geraamde uitgaven. In het totaal van de geraamde uitgaven dienen te zijn begrepen alle uitgaven, welke rechtstreeks uit de uitvoering van het betrokken programma voortvloeien, terwijl zij dienen te worden berekend door in een zelfde programma alle elementen te groeperen, welke te zamen een technisch ondeelbaar geheel vormen, zelfs indien de uitvoering dezer elementen in verschillende, los van elkaar staande fasen uiteenvalt. Artikel 3 De meldingen dienen te omvatten: - een nauwkeurige omschrijving van het investeringsprogramma, - een raming van de voorgenomen uitgaven, - alle terzake dienende gegevens met betrekking tot: - de strekking en de technische aard van de werken, - de duur van de uitvoering, - de verwachte resultaten, in het bijzonder voor zover deze betrekking hebben op de produktie of de produktiecapaciteiten, - de grondstoffenvoorziening, - de gevolgen van het investeringsprogramma voor de werkgelegenheid. Artikel 4 De meldingen met betrekking tot de investeringsprogramma's dienen zo spoedig mogelijk en uiterlijk drie maanden vóór het afsluiten van de eerste contracten met de leveranciers, of, zo de werkzaamheden in eigen beheer door de onderneming worden uitgevoerd, drie maanden vóór de aanvang dezer werkzaamheden aan de Hoge Autoriteit te worden toegezonden. De Hoge Autoriteit bevestigt de ontvangst van de binnengekomen meldingen; zij is gerechtigd om dienaangaande alle door haar noodzakelijk geachte inlichtingen in te winnen, in het bijzonder die met betrekking tot de financiering der programma's. Artikel 5 Belangrijke wijzigingen in de aan de Hoge Autoriteit medegedeelde investeringsprogramma's dienen te worden gemeld in de vorm en binnen de termijn, zoals deze hierboven in de artikelen 3 en 4 zijn omschreven. In het bijzonder dient als belangrijke wijziging te worden beschouwd iedere beslissing welke hetzij de uitvoering van een programma met ten minste een jaar kan vertragen, hetzij de geraamde kosten kan verdubbelen of tot de helft kan verminderen, hetzij de voorziene produktiecapaciteiten met ten minste 20 % kan vermeerderen of verminderen. AFDELING II Voorafgaande melding van programma's ter vermindering van de capaciteiten Artikel 6 Iedere onderneming van de kolenmijn- en staalindustrie van de Gemeenschap is gehouden om de programma's welke leiden tot een vermindering van haar produkticapaciteiten voor een of meer van de in bijlage I van het Verdrag bedoelde produkten aan de Hoge Autoriteit te melden. Artikel 7 Deze voorafgaande melding heeft betrekking op ontmanteling, vervreemding, sluiting, in reserve stelling en in het algemeen op alle beperkingen van produktiecapaciteiten welke leiden tot een merkbare wijziging van de structuur van de produktie ener onderneming, of die kunnen leiden tot belangrijke wijzigingen in de werkgelegenheid bij de betrokken onderneming. Afgezien van de in bovenstaande alinea genoemde gevolgen, dient in ieder geval melding te worden gedaan van: - beslissingen betreffende de stillegging van installaties met een vervangingswaarde van ten minste 1 miljoen E.M.O.-rekeneenheden; - elke capaciteitsvermindering betreffende ovens, bestemd voor de produktie van staal alsmede hete luchtschachtovens, gebruikt voor de produktie van staal. Artikel 8 De meldingen dienen te omvatten: - een nauwkeurige omschrijving van de buiten bedrijf te stellen installaties, - de geschatte liquidatiewaarde en vervangingswaarde van deze installaties, - de bestemming van de installaties (sloop, verkoop, in reserve stelling, enz.), - de realisatieduur der voorziene maatregelen, - de daadwerkelijke produktie gedurende een periode van 12 maanden voorafgaand aan de melding, - de te verwachten resultaten, in het bijzonder wat betreft de produktie en de produktiecapaciteiten, - de gevolgen voor de werknemers, met vermelding van de eventuele herplaatsings-mogelijkheden in de betrokken onderneming. Artikel 9 De meldingen met betrekking tot de capaciteitsverminderingen dienen zo spoedig mogelijk en uiterlijk drie maanden vóór de datum van buiten gebruik stelling van de betrokken installatie (begin der sloopwerkzaamheden, datum waarop het verkoopcontract van kracht wordt, in reserve stelling) aan de Hoge Autoriteit te worden toegezonden. De Hoge Autoriteit bevestigt de ontvangst van de binnengekomen meldingen; zij is gerechtigd om dienaangaande alle door haar noodzakelijk geachte inlichtingen in te winnen, in het bijzonder die met betrekking tot de financiering der programma's. Artikel 10 In het geval van wederinbedrijfstelling van een installatie welke het onderwerp is geweest van een melding in de zin van deze afdeling, dient deze wederinbedrijfstelling, ongeacht het bedrag der geraamde kosten, aan de Hoge Autoriteit te worden gemeld in de vorm zoals deze hierboven in afdeling I is omschreven. AFDELING III Verslagen over de uitvoering van de investeringsprogramma's en van de programma's voor capaciteitsvermindering Artikel 11 Iedere onderneming van de kolenmijn- en staalindustrie van de Gemeenschap is gehouden aan de Hoge Autoriteit een verslag te doen toekomen betreffende de daadwerkelijke tenuitvoerlegging van de in de afdelingen I en II van deze beschikking bedoelde investeringsprogramma's en programma's voor capaciteitsvermindering, alsmede van de andere investeringsprogramma's waarvan de kosten in weerwil van de ramingen de hierboven in artikel 2 vermelde grenzen te boven zijn gegaan. Artikel 12 De verslagen dienen te omvatten: - een nauwkeurige omschrijving van het uitgevoerde investeringsprogramma, met uitdrukkelijke vermelding van eventuele wijzigingen van het oorspronkelijk programma, - de datum van uitvoering van het investeringsprogramma of van het programma voor capaciteitsvermindering (in het geval dat de uitvoering in meerdere fasen geschiedt, dienen meerdere data te worden vermeld), - het bedrag van de gedane uitgaven, - alle ter zake dienende gegevens met betrekking tot: - de strekking en de technische aard van de uitgevoerde werken, - de reeds verkregen of de te verwachten resultaten van het programma, vooral wat betreft de produktie en de produktiecapaciteiten, met specifieke vermelding van eventuele verschillen ten opzichte van de verwachte resultaten, - de grondstoffenvoorziening, - de gevolgen voor de werkgelegenheid. Artikel 13 De verslagen bedoeld in artikel 12 dienen zo spoedig mogelijk en uiterlijk drie maanden na de inbedrijfstelling of de buiten bedrijfstelling van de betrokken installatie aan de Hoge Autoriteit te worden toegezonden. De Hoge Autoriteit bevestigt de ontvangst der binnengekomen opgaven; zij is gerechtigd alle door haar noodzakelijk geachte inlichtingen in de winnen, in het bijzonder die met betrekking tot de financiering der programma's. AFDELING IV Jaarlijkse enquête Artikel 14 Onafhankelijk van de hierboven bedoelde meldingen en verslagen is iedere onderneming van de kolenmijn- en staalindustrie van de Gemeenschap gehouden te antwoorden op een jaarlijkse enquête van de Hoge Autoriteit inzake de verrichte, in uitvoering zijnde of geprojecteerde investeringen of capaciteitsverminderingen. In de antwoorden dient in het bijzonder opgave te worden gedaan van de nog in het ontwerpstadium verkerende investeringen of capaciteitsverminderingen. Deze antwoorden stellen de ondernemingen niet vrij van het te zijner tijd indienen van een mededeling in de vormen zoals deze hierboven in de afdelingen I en II zijn omschreven. Artikel 15 De onderhavige beschikking wordt gepubliceerd in het Publikatieblad van de Europese Gemeenschappen. Zij treedt in werking op 1 januari 1967. Vanaf hetzelfde tijdstip zijn de Beschikkingen no. 27-55 van 20 juli 1955 en no. 26-56 van 11 juli 1956 niet langer van kracht. Deze beschikking is door de Hoge Autoriteit besproken en goedgekeurd op haar zitting van 16 november 1966. Door de Hoge Autoriteit De Voorzitter Dino Del bo --------------------------------------------------",
  "source": "EUR LEX"
}