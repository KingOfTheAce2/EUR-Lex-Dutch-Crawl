{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001R0026:NL:HTML\">",
  "content": "EUR-Lex - 32001R0026 - NL Avis juridique important | 32001R0026 Verordening (EG) nr. 26/2001 van de Commissie van 5 januari 2001 houdende vaststelling van maatregelen ter afwĳking van Verordening (EG) nr. 2561/2000 inzake steun voor de particuliere opslag in de sector rundvlees Publicatieblad Nr. L 003 van 06/01/2001 blz. 0013 - 0013 Verordening (EG) nr. 26/2001 van de Commissie van 5 januari 2001 houdende vaststelling van maatregelen ter afwijking van Verordening (EG) nr. 2561/2000 inzake steun voor de particuliere opslag in de sector rundvlees DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 1254/1999 van de Raad van 17 mei 1999 houdende een gemeenschappelijke ordening der markten in de sector rundvlees(1), en met name op artikel 48, lid 2, Overwegende hetgeen volgt: (1) Verordening (EG) nr. 2561/2000 van de Commissie van 21 november 2000 tot vaststelling van bijzondere bepalingen inzake de toekenning van steun voor de particuliere opslag van vlees van koeien(2) voorziet in het indienen van aanvragen voor het sluiten van een contract vanaf 27 november 2000. Bij het indienen van een aanvraag dient een zekerheid te worden gesteld als bedoeld in artikel 7, lid 1, van Verordening (EG) nr. 907/2000 van de Commissie(3). In artikel 7, lid 2, van deze laatste verordening zijn de primaire eisen ten aanzien van die zekerheid vastgelegd. Op grond daarvan kan een marktdeelnemer een aanvraag voor het sluiten van een contract niet intrekken en moet hij ten minste 90 % van de in het contract bepaalde hoeveelheid inslaan en tijdens de contractuele opslagperiode in opslag houden. (2) Krachtens artikel 2, lid 1, van Verordening (EG) nr. 2777/2000 van de Commissie van 18 december 2000 houdende vaststelling van buitengewone maatregelen ter ondersteuning van de rundvleesmarkt(4) mag vlees van runderen ouder dan 30 maanden, die na 1 januari 2001 in de Gemeenschap zijn geslacht, slechts voor menselijke consumptie worden vrijgegeven wanneer het negatief heeft gereageerd op een BSE-test. Deze tests mogen alleen bij het slachten worden uitgevoerd. Op 4 december 2000 had de Raad aangekondigd dat de Commissie voornemens was bovenbedoelde maatregelen te nemen en die informatie werd op ruime schaal verspreid. Marktdeelnemers die vóór die datum een aanvraag hadden ingediend voor het sluiten van contracten voor particuliere opslag, konden niet weten dat de omstandigheden waaronder rundvlees voor menselijke consumptie weer op de markt zou kunnen worden gebracht, ingrijpend zouden wijzigen vóór het tijdstip waarop zij de in particuliere opslag genomen producten weer zouden mogen uitslaan. Derhalve is het passend te bepalen dat de contracten die vóór 5 december 2000 zijn aangevraagd, mogen worden geannuleerd zonder dat de zekerheid wordt verbeurd, en terzelfder tijd te bepaIen dat de op grond van dergelijke contracten opgeslagen hoeveelheden mogen worden uitgeslagen. (3) Marktdeelnemers moeten zo snel mogelijk van deze verordening gebruik kunnen maken. (4) De in deze verordening vervatte maatregelen zijn in overeenstemming met het advies van het Comité van beheer voor rundvlees, HEEFT DE VOLGENDE VERORDENING VASTGESTELD: Artikel 1 Contracten die in het kader van Verordening (EG) nr. 2561/2000 zijn gesloten op basis van aanvragen die vóór 5 december 2000 waren ingediend, mogen op verzoek van de contracterende partij worden geannuleerd. In afwijking van het bepaalde in artikel 7, lid 2, onder b), van Verordening (EG) nr. 907/2000 worden de op de geannuleerde contracten betrekking hebbende zekerheden onmiddellijk vrijgegeven en de betrokken opgeslagen hoeveelheden onmiddellijk uitgeslagen. Artikel 2 Deze verordening treedt in werking op de dag volgende op die van haar bekendmaking in het Publicatieblad van de Europese Gemeenschappen. Zij is van toepassing met ingang van 5 december 2000. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 januari 2001. Voor de Commissie Franz Fischler Lid van de Commissie (1) PB L 160 van 26.6.1999, blz. 21. (2) PB L 293 van 22.11.2000, blz. 5. (3) PB L 105 van 3.5.2000, blz. 6. (4) PB L 321 van 19.12.2000, blz. 47.",
  "source": "EUR LEX"
}