{
  "url": "http://www.w3.org/1999/xhtml\">",
  "content": "L_2011240NL.01001101.xml 16.9.2011 NL Publicatieblad van de Europese Unie L 240/11 UITVOERINGSBESLUIT VAN DE RAAD van 2 september 2011 tot wijziging van Uitvoeringsbesluit 2011/77/EU tot verlening van financiële bijstand van de Unie aan Ierland (2011/542/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 407/2010 van de Raad van 11 mei 2010 houdende instelling van een Europees financieel stabilisatiemechanisme ( 1 ) , en met name artikel 3, lid 2, Gezien het voorstel van de Europese Commissie, Overwegende hetgeen volgt: (1) Op verzoek van Ierland heeft de Raad Ierland financiële bijstand verleend (Uitvoeringsbesluit 2011/77/EU ( 2 ) ) ter ondersteuning van een krachtig economisch en financieel hervormingsprogramma dat erop gericht is het vertrouwen te herstellen, de economie wederom op een duurzaam groeipad te brengen en de financiële stabiliteit in Ierland, de eurozone en de Unie te vrijwaren. (2) Overeenkomstig artikel 3, lid 9, van Uitvoeringsbesluit 2011/77/EU heeft de Commissie samen met het Internationaal Monetair Fonds (IMF) en in contact met de Europese Centrale Bank (ECB) voor de derde keer beoordeeld welke vorderingen de Ierse autoriteiten bij de uitvoering van de overeengekomen maatregelen maken, hoe doeltreffend deze zijn en welk economisch en sociaal effect ze sorteren. (3) Volgens de huidige Commissieprognoses voor de nominale bbp-groei (1,1 % in 2011, 2,8 % in 2012 en 3,8 % in 2013) is het budgettaire aanpassingstraject in overeenstemming met de aanbeveling van de Raad van 7 december 2010 aan Ierland op grond van artikel 126, lid 7, van het Verdrag en is het in overeenstemming met een traject naar een schuldquote van 109,9 % in 2011, 116,2 % in 2012 en 119,4 % in 2013. De schuldquote zou in 2013 een hoogtepunt bereiken en daarna op een neerwaarts pad worden gebracht, mits verdere vorderingen worden gemaakt bij de tekortreductie. De schulddynamiek wordt beïnvloed door diverse transacties „onder de streep”, zoals een kapitaalinjectie in de banksector in 2011 met een schuldverhogend effect van netto circa 6 procentpunten van het bbp, een aanname dat hoge kasreserves moeten worden aangehouden, en verschillen tussen rentebetalingen op transactiebasis en op kasbasis. (4) De Ierse autoriteiten hebben aangegeven dat er, afgaande op de resultaten van de tot dusver uitgevoerde Liability Management Exercises (LME), zeer realistische vooruitzichten zijn op een verdere bijdrage van de particuliere sector ter waarde van 0,51 miljard EUR aan de herkapitalisatie van de Bank of Ireland tegen 31 december 2011. In het licht van de reeds hoge overheidskosten van de bankherkapitalisatie en gezien de behoedzame aanpak die is gevolgd om de herkapitalisatiebehoefte van de Bank of Ireland te bepalen, wordt het thans onnodig en zelfs onwenselijk geacht dat Ierland, voordat de verdere bijdrage van de particuliere sector volledig is gerealiseerd, dit bedrag van 0,51 miljard EUR in de bank injecteert om de in het programma gestelde termijn te halen, omdat de budgettaire kosten daardoor hoger dan noodzakelijk zouden uitvallen en de kapitaalratio voor de Bank of Ireland onnodig hoog zou zijn, zodra de opbrengsten van de verdere bijdrage van de particuliere sector beschikbaar komen. De termijn voor de voltooiing van dit deel van de herkapitalisatie van de Bank of Ireland is naar eind 2011 verschoven. (5) In het licht van deze ontwikkelingen moet Uitvoeringsbesluit 2011/77/EU van de Raad worden gewijzigd, HEEFT HET VOLGENDE BESLUIT VASTGESTELD: Artikel 1 Uitvoeringsbesluit 2011/77/EU wordt als volgt gewijzigd: 1) Artikel 1, lid 3, wordt vervangen door: „3.   De Commissie stelt de financiële bijstand van de Unie in maximaal 13 tranches beschikbaar aan Ierland. Een tranche kan in één of meer deeltranches worden uitbetaald. De looptijden van de deeltranches in het kader van de eerste en de derde tranche kunnen langer zijn dan de in lid 1 bedoelde maximale gemiddelde looptijd. In dergelijke gevallen worden de looptijden van verdere deeltranches zodanig vastgesteld dat de in lid 1 bedoelde maximale gemiddelde looptijd wordt bereikt als alle tranches zijn uitgekeerd.”. 2) Artikel 3, lid 7, wordt als volgt gewijzigd: a) punt g) wordt vervangen door: „g) uiterlijk eind juli 2011 de binnenlandse banken herkapitaliseren (met inachtneming van een passende correctie voor de verwachte activaverkopen en de asset-liability-management-exercities in het geval van Irish Life & Permanent en Bank of Ireland) op basis van de bevindingen van de Prudential Liquidity Assessment Review (PLAR) en Prudential Capital Assessment Review (PCAR) van 2011, zoals op 31 maart 2011 aangekondigd door de Centrale Bank van Ierland. Om verdere lastenverdeling mogelijk te maken, wordt de laatste stap van 0,51 miljard EUR in de herkapitalisatie van de Bank of Ireland eind 2011 voltooid en wordt de verdere herkapitalisatie van Irish Life & Permanent voltooid zodra de verzekeringsarm is afgestoten.”; b) de volgende punten worden toegevoegd: „q) uiterlijk eind oktober bij de Dáil een Pre Budget Outlook indienen met een middellangetermijnplan voor de begrotingsconsolidatie voor de periode 2012-2015 waarin voor elk jaar de algemene samenstelling van de aanpassingen aan de ontvangsten- en uitgavenzijde wordt geschetst en dat consistent is met de doelstellingen die in de aanbeveling van de Raad van 7 december 2010 zijn vastgelegd; r) uiterlijk op de dag van de bekendmaking van de begroting voor 2012 (begin december 2011) bindende middellangetermijnplafonds voor de uitgaven op kasbasis meedelen en maatregelen aan de ontvangsten- en uitgavenzijde vaststellen om de over de periode 2012-2015 vereiste aanpassing te realiseren; s) uiterlijk eind december 2011 vaardigt de Centrale Bank van Ierland voor banken geldende richtsnoeren uit voor het opnemen van boekhoudkundige verliezen op hun leningenportefeuille; t) uiterlijk eind december 2011 maakt de Centrale Bank van Ierland nieuwe richtsnoeren bekend voor de waardering van zekerheden voor bankleningen; u) uiterlijk eind december 2011 een ontwerpprogramma tot verkoop van activa opstellen en bespreken waarin de voor verkoop in aanmerking komende activa, alle eventueel noodzakelijke wijzigingen in de regelgeving en een tijdschema voor de uitvoering van het programma zijn opgenomen.”. Artikel 2 Dit besluit is gericht tot Ierland. Artikel 3 Dit besluit wordt bekendgemaakt in het Publicatieblad van de Europese Unie . Gedaan te Brussel, 2 september 2011. Voor de Raad De voorzitter M. DOWGIELEWICZ ( 1 ) PB L 118 van 12.5.2010, blz. 1 . ( 2 ) PB L 30 van 4.2.2011, blz. 34 .",
  "source": "EUR LEX"
}