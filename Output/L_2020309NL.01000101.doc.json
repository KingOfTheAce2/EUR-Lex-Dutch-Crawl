{
  "url": "http://www.w3.org/1999/xhtml\">",
  "content": "L_2020309NL.01000101.xml 23.9.2020 NL Publicatieblad van de Europese Unie L 309/1 UITVOERINGSVERORDENING (EU) 2020/1317 VAN DE COMMISSIE van 9 september 2020 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 9 september 2020. Voor de Commissie, namens de voorzitter, Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) 1. Een product bestaande uit vrij stromende poreuze korrels, hoofdzakelijk gebaseerd op ammoniumnitraat, met de volgende samenstelling (in gewichtspercenten): — Ammoniumnitraat > 99,4 — (totaal stikstof > 34,5) — anionisch polymeer 0,28 — deklaag 0,08 De olieabsorptie van de prils bedraagt > 10 gewichtspercenten. De prils hebben een volumedichtheid van 0,72 g/cm 3 . 3602 00 00 De indeling is vastgesteld op basis van de algemene regel 1 voor de interpretatie van de gecombineerde nomenclatuur en de tekst van GN-code 3602 00 00 . Het anionische polymeer wordt toegevoegd om het product een lagere dichtheid en een hogere capaciteit voor het absorberen van olie te geven, wat belangrijke kenmerken zijn om de poreuze prils geschikter te maken als basismateriaal voor de fabricage van ANFO-springstoffen (ammoniumnitraat met stookolie). De oppervlaktebehandeling van de poreuze prils door het aanbrengen van een deklaag wordt uitgevoerd om het ammoniumnitraat te stabiliseren en daardoor ongewenste waterabsorptie te voorkomen, waardoor de capaciteit voor het absorberen van stookolie, een van de essentiële kenmerken van efficiënte ANFO-springstof, kan worden belemmerd of verminderd. Op basis van zijn objectieve kenmerken is het product dus identificeerbaar als bereide springstof bedoeld bij post 3602 (zie ook GS-indelingsadvies 3602.00/2). Indeling onder post 3102 is uitgesloten omdat het product specifiek is bereid en samengesteld om te worden gebruikt als basismateriaal voor springstoffen. Noch het anionische polymeer, noch de deklaag is in technisch opzicht relevant voor het gebruik als meststof. Bijgevolg is niet voldaan aan de voorwaarden van aantekening 2 op hoofdstuk 31. Het product moet derhalve worden ingedeeld onder GN-code 3602 00 00  als bereide springstoffen, andere dan buskruit. 2. Een product bestaande uit vrij stromende poreuze korrels, hoofdzakelijk gebaseerd op ammoniumnitraat, met de volgende samenstelling (in gewichtspercenten): — ammoniumnitraat > 99 — (totaal stikstof > 34,5) — Magnesiumnitraat 0,4 — mengsel van diammonium-fosfaat, ammonium-sulfaat en boorzuur 0,06 — deklaag 0,08 De olieabsorptie van de prils bedraagt > 7 gewichtspercenten. De prils hebben een volumedichtheid van 0,80 g/cm 3 . 3602 00 00 De indeling is vastgesteld op basis van de algemene regel 1 voor de interpretatie van de gecombineerde nomenclatuur en de tekst van GN-code 3602 00 00 . Het mengsel van diammoniumfosfaat, ammoniumsulfaat en boorzuur wordt toegevoegd om het product een lagere dichtheid en een hogere capaciteit voor het absorberen van olie te geven, wat belangrijke kenmerken zijn om de poreuze prils geschikter te maken als basismateriaal voor de fabricage van ANFO-springstoffen. De oppervlaktebehandeling van de poreuze prils door het aanbrengen van een deklaag wordt uitgevoerd om het ammoniumnitraat te stabiliseren en daardoor ongewenste waterabsorptie te voorkomen, waardoor de capaciteit voor het absorberen van stookolie, een van de essentiële kenmerken van efficiënte ANFO-springstof, kan worden belemmerd of verminderd. Op basis van zijn objectieve kenmerken is het product dus identificeerbaar als bereide springstof bedoeld bij post 3602 (zie ook GS-indelingsadvies 3602.00/1). Indeling onder post 3102 is uitgesloten omdat het product specifiek is bereid en samengesteld om te worden gebruikt als basismateriaal voor springstoffen. Noch de diverse additieven, noch de deklaag zijn in technisch opzicht relevant voor het gebruik van dit bereide ammoniumnitraat als meststof. Bijgevolg is niet voldaan aan de voorwaarden van aantekening 2 op hoofdstuk 31. Het product moet derhalve worden ingedeeld onder GN-code 3602 00 00  als bereide springstoffen, andere dan buskruit.",
  "source": "EUR LEX"
}