{
  "url": "http://www.w3.org/1999/xhtml\">",
  "content": "L_2016187NL.01001301.xml 12.7.2016 NL Publicatieblad van de Europese Unie L 187/13 BESLUIT (EU) 2016/1124 VAN DE RAAD van 24 juni 2016 inzake het standpunt dat namens de Europese Unie door de lidstaten moet worden ingenomen ten aanzien van de in de Permanente Commissie van Eurocontrol vast te stellen besluiten inzake gecentraliseerde diensten DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Bij Besluit (EU) 2015/2394 van de Raad ( 1 ) is het standpunt van de Unie vastgesteld ten aanzien van een op 9 december 2015 door de Permanente Commissie van Eurocontrol (de Permanente Commissie) vast te stellen besluit inzake gecentraliseerde diensten. Dit besluit inzake gecentraliseerde diensten strekte ertoe het Eurocontrol mogelijk te maken de financiering, aanbestedingsregelingen en technische specificaties te ontwikkelen met het oog op de tijdige uitrol van nieuwe „European Air/Ground Data Communication Services” („EAGDCS”). (2) Het in Besluit (EU) 2015/2394 vastgestelde standpunt was dat een besluit inzake gecentraliseerde diensten van de Permanente Commissie moest worden uitgesteld omdat de Unie niet voldoende informatie had om de inhoud van een dergelijk besluit inzake gecentraliseerde diensten te beoordelen, en omdat het had kunnen prejudiciëren op toekomstige werkzaamheden van Eurocontrol en wel op een wijze die nadelig had kunnen zijn voor de werkzaamheden van de Unie op dit gebied. (3) Naar aanleiding van het standpunt van de Unie vastgesteld bij Besluit (EU) 2015/2394, heeft de Permanente Commissie op 9 december 2015 geen besluit genomen over EAGDCS; zij heeft het Agentschap van Eurocontrol gevraagd om, in nauwe samenwerking met de belanghebbenden uit de sector, te blijven werken aan een herzien voorstel en om een beoordeling van de economische kosten van EAGDCS in te dienen. (4) Het Agentschap van Eurocontrol en belanghebbenden uit de sector hebben op 9 februari 2016 een herzien en algemeen gesteund voorstel over EAGDCS gepresenteerd en het Agentschap van Eurocontrol heeft ervoor gezorgd dat de volledige beoordeling van de economische kosten beschikbaar is via bestaande haalbaarheidsstudies. (5) Het Agentschap van Eurocontrol heeft op 6 april 2016 aan de Permanente Commissie voorgesteld om het besluit op basis van het voorstel over EAGDCS vast te stellen volgens een schriftelijke procedure. (6) Dat besluit heeft betrekking op de ontwikkeling van EAGDCS. Het heeft rechtsgevolgen aangezien het betrekking heeft op gebieden die onder het Unierecht vallen en kan, naargelang van de inhoud, concrete gevolgen hebben voor deze gebieden. Dit kan van invloed zijn op de voordelen die voortvloeien uit de technische werkzaamheden inzake datalinkdiensten die worden uitgevoerd door de Gemeenschappelijke Onderneming Sesar, het risico op mismatches op het gebied van certificering en toezicht, gezien de rol van het Europees Agentschap voor de veiligheid van de luchtvaart (European Aviation Safety Agency — EASA) op dit gebied, en dus het risico van een ondoeltreffende besteding van middelen afkomstig uit de „en-route”-heffingen en de steun van de Unie, alsmede de kostenefficiëntie van de relevante uitrolactiviteiten die moeten worden uitgevoerd door de Unie in het kader van het Sesar-project. (7) Gelet op de voordelen die kunnen worden verwacht van de ontwikkeling van technische oplossingen, zoals een demonstratiemodel, moet het besluit dat de desbetreffende samenwerking bevordert, in beginsel worden gesteund. Het besluit dient echter voorwaarden te bevatten om de belangen van de Unie met betrekking tot de hierboven genoemde punten te beschermen. (8) Het is passend het standpunt vast te stellen dat door de lidstaten namens de Unie in de Permanente Commissie moet worden ingenomen ten aanzien van de door die Commissie vast te stellen besluiten inzake gecentraliseerde diensten, HEEFT HET VOLGENDE BESLUIT VASTGESTELD: Artikel 1 Het standpunt dat door de lidstaten namens de Unie in de Permanente Commissie van Eurocontrol moet worden aangenomen, is het volgende: met betrekking tot het voorstel van 6 april 2016 dat is uitgegaan van het Agentschap van Eurocontrol is het standpunt van de Unie dat steun moet worden verleend aan blijvende samenwerking van het Agentschap van Eurocontrol met de verleners van luchtvaartnavigatiediensten en, waar nodig, met exploitanten van luchtvaartuigen van de lidstaten van Eurocontrol in het kader van het Sesar-project, onder meer bij de ontwikkeling van de nodige bestuurs-, financierings- en aanbestedingsregelingen, en dat technische specificaties moeten worden ontwikkeld teneinde de nieuwe European Air/Ground Data Communication Services (EAGDCS) tijdig te kunnen uitrollen. De bovenstaande regelingen en technische oplossingen zullen, ter informatie en alvorens over te gaan tot een eventuele uitbesteding, worden voorgelegd aan de Voorlopige Raad/Permanente Commissie. Dit moet ook worden gestoeld op het bewijs van de technische en operationele haalbaarheid en op de ontwikkeling van een uitgebreide beoordeling van de economische gevolgen. Het in de Permanente Commissie vast te stellen besluit zorgt ervoor dat: — het resultaat van de technische werkzaamheden met betrekking tot datalinkdiensten die zijn uitgevoerd door de Gemeenschappelijke Onderneming Sesar, volledig in acht wordt genomen, — de activiteiten in het kader van het besluit worden uitgevoerd in samenwerking met het EASA, voor zover dat besluit betrekking heeft op voorbereidende werkzaamheden van het EASA voor toekomstige certificering van en toezicht op EAGDCS, — het geen afbreuk doet aan de uitrol en werking van EAGDCS, en evenmin aan de uitbesteding ervan, die zullen afhangen van toekomstige besluiten van de lidstaten van Eurocontrol, — de activiteiten in het kader van dat besluit berusten op overeenstemming met de verleners van luchtvaartnavigatiediensten, en — de financierings- en aanbestedingsregelingen en technische specificaties geen afbreuk doen aan reeds gedane investeringen en bijbehorende kosten van de verleners van luchtvaartnavigatiediensten van de lidstaten van de Unie en de exploitanten van luchtvaartuigen, zulks in overeenstemming met de vereisten van Verordening (EG) nr. 29/2009 van de Commissie ( 2 ) . De lidstaten treden gezamenlijk op in het belang van de Unie. Artikel 2 Dit besluit treedt in werking op de dag waarop het wordt vastgesteld. Gedaan te Luxemburg, 24 juni 2016. Voor de Raad De voorzitter A.G. KOENDERS ( 1 ) Besluit (EU) 2015/2394 van de Raad van 8 december 2015 inzake het standpunt dat namens de Europese Unie door de lidstaten moet worden ingenomen ten aanzien van de door de Permanente Commissie van Eurocontrol vast te stellen besluiten inzake de rollen en taken van Eurocontrol en inzake gecentraliseerde diensten ( PB L 332 van 18.12.2015, blz. 136 ). ( 2 ) Verordening (EG) nr. 29/2009 van de Commissie van 16 januari 2009 tot vaststelling van de eisen inzake datalinkdiensten voor het gemeenschappelijke Europese luchtruim ( PB L 13 van 17.1.2009, blz. 3 ).",
  "source": "EUR LEX"
}