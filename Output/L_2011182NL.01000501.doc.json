{
  "url": "http://www.w3.org/1999/xhtml\">",
  "content": "L_2011182NL.01000501.xml 12.7.2011 NL Publicatieblad van de Europese Unie L 182/5 VERORDENING (EU) Nr. 665/2011 VAN DE COMMISSIE van 11 juli 2011 betreffende de verlening en weigering van een vergunning voor bepaalde gezondheidsclaims voor levensmiddelen over ziekterisicobeperking (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1924/2006 van het Europees Parlement en de Raad van 20 december 2006 inzake voedings- en gezondheidsclaims voor levensmiddelen ( 1 ) , en met name artikel 17, lid 3, Overwegende hetgeen volgt: (1) Krachtens Verordening (EG) nr. 1924/2006 zijn gezondheidsclaims voor levensmiddelen verboden, tenzij de Commissie daarvoor overeenkomstig die verordening een vergunning heeft verleend en zij zijn opgenomen in een lijst van toegestane claims. (2) Verordening (EG) nr. 1924/2006 bepaalt tevens dat aanvragen van een vergunning voor een gezondheidsclaim door exploitanten van levensmiddelenbedrijven aan de bevoegde nationale autoriteit van een lidstaat kunnen worden toegezonden. De bevoegde nationale autoriteit moet geldige aanvragen doorsturen naar de Europese Autoriteit voor voedselveiligheid, hierna „de EFSA” genoemd. (3) Na ontvangst van een aanvraag moet de EFSA de andere lidstaten en de Commissie daarvan onverwijld in kennis stellen en een advies over de desbetreffende gezondheidsclaim uitbrengen. (4) De Commissie moet bij haar besluit over de verlening van een vergunning voor gezondheidsclaims rekening houden met het advies van de EFSA. (5) De drie in deze verordening vermelde adviezen houden verband met aanvragen voor claims inzake ziekterisicobeperking, zoals bedoeld in artikel 14, lid 1, onder a), van Verordening (EG) nr. 1924/2006. (6) Ingevolge een aanvraag van Wrigley GmbH, die werd ingediend overeenkomstig artikel 14, lid 1, onder a), van Verordening (EG) nr. 1924/2006, moest de EFSA een advies uitbrengen over een gezondheidsclaim met betrekking tot de effecten van kauwgum zonder suiker op de vermindering van demineralisatie van tanden (vraag nr. EFSA-Q-2010-00119) ( 2 ) . De door de aanvrager voorgestelde claim luidde als volgt: „Kauwgum zonder suiker remineraliseert het tandglazuur, waardoor het risico op tandbederf afneemt”. (7) Op grond van de ingediende gegevens concludeerde de EFSA in haar op 1 oktober 2010 door de Commissie en de lidstaten ontvangen advies dat een causaal verband is vastgesteld tussen de consumptie van kauwgum zonder suiker en het beweerde effect. Daarom moet een gezondheidsclaim waarin deze conclusie tot uiting komt, geacht worden te voldoen aan de vereisten van Verordening (EG) nr. 1924/2006 en in de EU-lijst van toegestane claims worden opgenomen. (8) Ingevolge een aanvraag van Wrigley GmbH, die werd ingediend overeenkomstig artikel 14, lid 1, onder a), van Verordening (EG) nr. 1924/2006, moest de EFSA een advies uitbrengen over een gezondheidsclaim met betrekking tot de effecten van kauwgum zonder suiker op de neutralisering van plaquezuren, waardoor het risico op tandbederf afneemt (vraag nr. EFSA-Q-2010-00120) ( 3 ) . De door de aanvrager voorgestelde claim luidde als volgt: „Kauwgum zonder suiker neutraliseert plaquezuren, waardoor het risico op tandbederf afneemt”. (9) Op grond van de ingediende gegevens concludeerde de EFSA in haar op 1 oktober 2010 door de Commissie en de lidstaten ontvangen advies dat een causaal verband is vastgesteld tussen de inname van kauwgum zonder suiker en het beweerde effect. Daarom moet een gezondheidsclaim waarin deze conclusie tot uiting komt, geacht worden te voldoen aan de vereisten van Verordening (EG) nr. 1924/2006 en in de EU-lijst van toegestane claims worden opgenomen. (10) Artikel 16, lid 4, van Verordening (EG) nr. 1924/2006 bepaalt dat indien een advies luidt dat voor de gezondheidsclaim een vergunning kan worden verleend, in dat advies bepaalde gegevens moeten worden opgenomen. Deze gegevens dienen derhalve in bijlage I bij deze verordening te worden opgenomen voor de toegestane claims en dienen — al naargelang het geval — een herziene formulering van de claims, specifieke gebruiksvoorwaarden voor de claims en — indien van toepassing — de voorwaarden voor of beperkingen van het gebruik van het levensmiddel en/of een aanvullende vermelding of waarschuwing te omvatten, overeenkomstig de bepalingen van Verordening (EG) nr. 1924/2006 en de adviezen van de EFSA. (11) Een van de doelstellingen van Verordening (EG) nr. 1924/2006 is ervoor te zorgen dat gezondheidsclaims waarheidsgetrouw, duidelijk en betrouwbaar zijn en de consument zinvol helpen, en dat bij de formulering en de presentatie daarvan daarmee rekening wordt gehouden. Als de formulering van claims dezelfde betekenis voor consumenten heeft als die van een toegestane gezondheidsclaim, doordat ze hetzelfde verband aantonen tussen een levensmiddelencategorie, een levensmiddel of een van de bestanddelen daarvan en de gezondheid, moeten deze claims aan dezelfde gebruiksvoorwaarden voldoen, zoals vermeld in bijlage I. (12) Ingevolge een aanvraag van GP International Holding B.V., die werd ingediend overeenkomstig artikel 14, lid 1, onder a), van Verordening (EG) nr. 1924/2006, moest de EFSA een advies uitbrengen over een gezondheidsclaim met betrekking tot de effecten van OPC Plus op de verlaging van het risico van chronische veneuze insufficiëntie (vraag nr. EFSA-Q-2009-00751) ( 4 ) . De door de aanvrager voorgestelde claim luidde als volgt: „Het is aangetoond dat OPC Plus de microcirculatie verhoogt en daardoor het risico van chronische veneuze insufficiëntie kan verlagen”. (13) Op grond van de ingediende gegevens concludeerde de EFSA in haar op 7 september 2010 door de Commissie en de lidstaten ontvangen advies dat geen causaal verband was vastgesteld tussen de consumptie van OPC Plus en het beweerde effect. De claim mag bijgevolg niet worden toegestaan, aangezien hij niet voldoet aan de voorschriften van Verordening (EG) nr. 1924/2006. (14) Bij het nemen van de in deze verordening vastgestelde maatregelen is rekening gehouden met de opmerkingen van de aanvragers en van het publiek die de Commissie overeenkomstig artikel 16, lid 6, van Verordening (EG) nr. 1924/2006 heeft ontvangen. (15) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid en het Europees Parlement noch de Raad hebben zich daartegen verzet, HEEFT DE VOLGENDE VERORDENING VASTGESTELD: Artikel 1 1.   De in bijlage I bij deze verordening vermelde gezondheidsclaims mogen voor levensmiddelen op de markt van de Europese Unie worden gebruikt overeenkomstig de in die bijlage beschreven voorwaarden. 2.   De in lid 1 bedoelde gezondheidsclaims worden opgenomen in de EU-lijst van toegestane claims, als bedoeld in artikel 14, lid 1, van Verordening (EG) nr. 1924/2006. Artikel 2 De in bijlage II bij deze verordening vermelde gezondheidsclaim wordt niet opgenomen in de EU-lijst van toegestane claims, als bedoeld in artikel 14, lid 1, van Verordening (EG) nr. 1924/2006. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 juli 2011. Voor de Commissie De voorzitter José Manuel BARROSO ( 1 ) PB L 404 van 30.12.2006, blz. 9 . ( 2 ) EFSA Journal 2010; 8(10):1775. ( 3 ) EFSA Journal 2010; 8(10):1776. ( 4 ) EFSA Journal 2010; 8(7):1691. BIJLAGE I TOEGESTANE GEZONDHEIDSCLAIMS Aanvraag — Toepasselijke bepalingen van Verordening (EG) nr. 1924/2006 Aanvrager — Adres Nutriënt, stof, levensmiddel of levensmiddelen-categorie Claim Voorwaarden voor het gebruik van de claim Voorwaarden voor en/of beperkingen van het gebruik van het levensmiddel en/of aanvullende vermelding of waarschuwing Referentie EFSA-advies Gezondheidsclaim overeen-komstig artikel 14, lid 1, onder a), inzake ziekterisicobeperking Wrigley GmbH, Scientific and Regulatory Affairs EMEAI, Biberger str. 18, 82008 Unterhaching, DUITSLAND Kauwgom zonder suiker Kauwgom zonder suiker helpt demineralisatie van tanden verminderen. Demineralisatie van tanden is een risicofactor voor de ontwikkeling van tandbederf. De consument moet erover worden geïnformeerd dat het gunstige effect wordt verkregen door het kauwen van 2-3 g kauwgum zonder suiker gedurende 20 minuten, ten minste driemaal per dag na de maaltijd. Q-2010-00119 Gezondheidsclaim overeen-komstig artikel 14, lid 1, onder a), inzake ziekterisicobeperking Wrigley GmbH, Scientific and Regulatory Affairs EMEAI, Biberger str. 18, 82008 Unterhaching, DUITSLAND Kauwgom zonder suiker Kauwgom zonder suiker helpt plaquezuren neutraliseren. Plaquezuren zijn een risicofactor voor de ontwikkeling van tandbederf. De consument moet erover worden geïnformeerd dat het gunstige effect wordt verkregen door het kauwen van 2-3 g kauwgum zonder suiker gedurende 20 minuten, ten minste driemaal per dag na de maaltijd. Q-2010-00120 BIJLAGE II AFGEWEZEN GEZONDHEIDSCLAIM Aanvraag — Toepasselijke bepalingen van Verordening (EG) nr. 1924/2006 Nutriënt, stof, levensmiddel of levensmiddelencategorie Claim Referentie EFSA-advies Gezondheidsclaim overeenkomstig artikel 14, lid 1, onder a), inzake ziekterisicobeperking OPC Plus Het is aangetoond dat OPC Plus de microcirculatie verhoogt en daardoor het risico van chronische veneuze insufficiëntie kan verlagen Q-2009-00751",
  "source": "EUR LEX"
}