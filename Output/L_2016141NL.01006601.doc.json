{
  "url": "http://www.w3.org/1999/xhtml\"><!--",
  "content": "L_2016141NL.01006601.xml 28.5.2016 NL Publicatieblad van de Europese Unie L 141/66 BESLUIT (EU) 2016/845 VAN DE RAAD van 23 mei 2016 betreffende het namens de Europese Unie in te nemen standpunt in de Gemengde Commissie die is opgericht bij de Kaderovereenkomst tussen de Europese Unie en haar lidstaten, enerzijds en de Republiek Korea, anderzijds over de vaststelling van het reglement van orde van de Gemengde Commissie en de oprichting van gespecialiseerde werkgroepen en de vaststelling van hun taken DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikelen 207 en 212, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De kaderovereenkomst tussen de Europese Unie en haar lidstaten, enerzijds, en de Republiek Korea, anderzijds ( 1 ) („de overeenkomst”), trad in werking op 1 juni 2014. (2) Om bij te dragen tot de doeltreffende tenuitvoerlegging van de overeenkomst, moet het institutioneel kader zo snel mogelijk worden voltooid met de vaststelling door de Gemengde Commissie van haar eigen reglement van orde. (3) Overeenkomstig artikel 44 van de overeenkomst werd een Gemengde Commissie opgericht die onder meer zorgt voor de goede werking en tenuitvoerlegging van de overeenkomst („de Gemengde Commissie”). (4) Om de Gemengde Commissie doeltreffend te laten bijdragen tot de tenuitvoerlegging van de overeenkomst, moet het reglement van orde van de Gemengde Commissie worden vastgesteld. (5) Om op deskundigenniveau te kunnen beraadslagen over de kerngebieden die onder de toepassingssfeer van de overeenkomst vallen, kunnen gespecialiseerde werkgroepen worden opgericht. (6) Het standpunt van de Unie in de Gemengde Commissie over de vaststelling van het reglement van orde van de Gemengde Commissie en de oprichting van gespecialiseerde werkgroepen moet derhalve worden gebaseerd op de aangehechte ontwerpbesluiten van de Gemengde Commissie, HEEFT HET VOLGENDE BESLUIT VASTGESTELD: Artikel 1 1.   Het namens de Europese Unie in te nemen standpunt in de Gemengde Commissie die is opgericht krachtens artikel 44 van de overeenkomst over: a) de vaststelling van het reglement van orde van de Gemengde Commissie, en b) de oprichting van gespecialiseerde werkgroepen en de vaststelling van hun taken, wordt gebaseerd op de aan dit besluit gehechte ontwerpbesluiten van de Gemengde Commissie. 2.   Kleine wijzigingen van de ontwerpbesluiten kunnen zonder nader besluit van de Raad worden goedgekeurd door de vertegenwoordigers van de Unie in de Gemengde Commissie. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 23 mei 2016. Voor de Raad De voorzitter F. MOGHERINI ( 1 ) Besluit 2014/278/EU van de Raad van 12 mei 2014 betreffende de sluiting van de Kaderovereenkomst tussen de Europese Unie en haar lidstaten, enerzijds, en de Republiek Korea, anderzijds, met uitzondering van aangelegenheden die verband houden met overname ( PB L 145 van 16.5. 2014, blz. 1 ). ONTWERP BESLUIT Nr. 1/2016 VAN DE GEMENGDE COMMISSIE EU-REPUBLIEK KOREA van … tot vaststelling van haar reglement van orde DE GEMENGDE COMMISSIE EU-REPUBLIEK KOREA, Gezien de kaderovereenkomst tussen de Europese Unie en haar lidstaten, enerzijds, en de Republiek Korea, anderzijds („de overeenkomst”), en met name artikel 44, Overwegende hetgeen volgt: (1) De overeenkomst is op 1 juni 2014 in werking getreden. (2) Om de Gemengde Commissie doeltreffend te laten bijdragen tot de tenuitvoerlegging van de overeenkomst moet het reglement van orde van de Gemengde Commissie worden vastgesteld. HEEFT HET VOLGENDE BESLUIT VASTGESTELD: Enig artikel Het reglement van orde van de Gemengde Commissie, als opgenomen in de bijlage bij dit besluit, wordt vastgesteld. Gedaan te Brussel, Voor de Gemengde Commissie EU- Republiek Korea De voorzitter BIJLAGE REGLEMENT VAN ORDE VAN DE GEMENGDE COMMISSIE Artikel 1 Samenstelling en voorzitterschap 1.   De bij artikel 44 van de kaderovereenkomst tussen de Europese Unie en haar lidstaten, enerzijds, en de Republiek Korea, anderzijds, („de overeenkomst”) ingestelde Gemengde Commissie voert haar taken uit overeenkomstig artikel 44 van de overeenkomst. 2.   De Gemengde Commissie bestaat uit vertegenwoordigers van de partijen op het passende niveau. 3.   De Gemengde Commissie wordt beurtelings voorgezeten door een van beide partijen, voor een periode van een kalenderjaar. De hoge vertegenwoordiger van de Unie voor buitenlandse zaken en veiligheidsbeleid of de minister van Buitenlandse zaken van de Republiek Korea zitten de Gemengde Commissie voor. De voorzitter kan zijn taak delegeren. 4.   De eerste voorzitterschapsperiode vangt aan op de datum van de eerste vergadering van de Gemengde Commissie en loopt af op 31 december van hetzelfde jaar. Artikel 2 Vergaderingen 1.   De Gemengde Commissie komt gewoonlijk eenmaal per jaar bijeen. De vergaderingen van de Gemengde Commissie worden bijeengeroepen door de voorzitter en vinden afwisselend plaats in Brussel en Seoul, op een datum die in onderling overleg is bepaald. Op verzoek van een van de partijen kunnen in onderling overleg buitengewone vergaderingen van de Gemengde Commissie worden belegd. 2.   De Gemengde Commissie vergadert gewoonlijk op het niveau van hoge ambtenaren, tenzij de partijen anders overeenkomen. Artikel 3 Openbaarheid Vergaderingen van de Gemengde Commissie zijn niet openbaar, tenzij anders wordt besloten. Artikel 4 Deelnemers 1.   Vóór elke vergadering wordt de voorzitter via het secretariaat in kennis gesteld van de voorgenomen samenstelling van de delegaties van beide partijen. 2.   Indien nodig kunnen deskundigen of vertegenwoordigers van andere organen met wederzijdse toestemming tussen de partijen voor de vergaderingen van de Gemengde Commissie worden uitgenodigd, als waarnemer of om informatie over een specifiek onderwerp te verstrekken. Artikel 5 Secretariaat Een vertegenwoordiger van de Europese Dienst voor extern optreden en een vertegenwoordiger van het ministerie van Buitenlandse zaken van de Republiek Korea treden gezamenlijk op als secretarissen van de Gemengde Commissie. Alle mededelingen van en naar de voorzitter van de Gemengde Commissie worden doorgestuurd naar de secretarissen. Correspondentie van en aan de voorzitter van de Gemengde Commissie kan verlopen in om het even welke schriftelijke vorm, ook e-mail. Artikel 6 Agenda van de vergaderingen 1.   De voorzitter stelt voor elke vergadering een voorlopige agenda op. De voorlopige agenda wordt, samen met de nodige documenten, ten laatste 15 dagen voor de start van de vergadering aan de andere partij doorgestuurd. 2.   De voorlopige agenda bevat punten die ten laatste 21 dagen voor de start van de vergadering aan de voorzitter werden voorgelegd. 3.   De agenda wordt aan het begin van elke vergadering door de Gemengde Commissie vastgesteld. Indien beide partijen zulks overeenkomen, kan een punt dat niet op de voorlopige agenda staat, als agendapunt worden toegevoegd. 4.   De voorzitter kan met instemming van beide partijen de in lid 1 genoemde termijnen inkorten als dat in een bepaald geval noodzakelijk is. Artikel 7 Notulen 1.   De twee secretarissen stellen gezamenlijk ontwerpnotulen van elke vergadering op, normaliter binnen 30 kalenderdagen na de datum van de vergadering. De ontwerpnotulen zijn gebaseerd op een samenvatting door de voorzitter van de conclusies van de Gemengde Commissie. 2.   De notulen worden binnen 45 kalenderdagen na de vergaderdatum of uiterlijk op een andere door de partijen overeengekomen datum door beide partijen goedgekeurd. Zodra overeenstemming is bereikt over de ontwerpnotulen, worden twee originelen ondertekend door de voorzitter en de secretarissen. Iedere partij krijgt een origineel. Artikel 8 Beraadslagingen 1.   Als de Gemengde Commissie besluiten en aanbevelingen vaststelt, dragen die respectievelijk het opschrift „Besluit” en „Aanbeveling”, gevolgd door een volgnummer, de datum van vaststelling en een beschrijving van het onderwerp. In elk besluit wordt de datum van inwerkingtreding vermeld. Besluiten en aanbevelingen van de Gemengde Commissie worden vastgesteld in onderling overleg tussen de partijen. 2.   De Gemengde Commissie kan, indien beide partijen daarmee instemmen, besluiten of aanbevelingen via de schriftelijke procedure vaststellen. In onderling overleg tussen de partijen kan een termijn worden vastgesteld waarbinnen de schriftelijke procedure moet zijn afgerond, waarna de voorzitter van de Gemengde Commissie kan verklaren dat de partijen tot een onderling akkoord zijn gekomen, tenzij een van de partijen het tegenovergestelde meedeelt. 3.   De door de Gemengde Commissie vastgestelde besluiten en aanbevelingen worden geauthenticeerd door twee door de voorzitter van de Gemengde Commissie ondertekende originelen. 4.   De partijen kunnen beslissen om de besluiten en aanbevelingen van de Gemengde Commissie op te nemen in hun respectieve publicatieblad. Artikel 9 Correspondentie 1.   De voor de Gemengde Commissie bestemde correspondentie wordt gericht aan een van de secretarissen, die op zijn beurt de andere secretaris inlicht. 2.   Het secretariaat ziet erop toe dat de correspondentie die aan de Gemengde Commissie is gericht, naar de voorzitter wordt doorgestuurd, en in voorkomend geval als in artikel 10 van dit reglement van orde bedoeld document wordt rondgezonden. 3.   De correspondentie van de voorzitter van de Gemengde Commissie wordt door het secretariaat naar de partijen gezonden en in voorkomend geval als in artikel 10 van dit reglement van orde bedoeld document rondgezonden. Artikel 10 Documenten 1.   Wanneer de beraadslagingen van de Gemengde Commissie gebaseerd zijn op schriftelijke documenten, worden deze door het secretariaat genummerd en onder de leden verspreid. 2.   Elke secretaris is verantwoordelijk voor de verspreiding van de documenten aan de leden van zijn kant in de Gemengde Commissie en voor het systematisch verstrekken van kopieën aan de andere secretaris. Artikel 11 Kosten 1.   Elke partij draagt haar eigen personeels-, reis- en verblijfskosten en haar eigen kosten voor post en telecommunicatie in verband met de deelname aan vergaderingen van de Gemengde Commissie. 2.   Uitgaven in verband met de organisatie van vergaderingen en de reproductie van documenten komen ten laste van de partij die als gastheer van de vergadering optreedt. Artikel 12 Wijziging van het reglement van orde Dit reglement van orde kan worden gewijzigd in onderling overleg tussen de partijen overeenkomstig artikel 8. Artikel 13 Gespecialiseerde werkgroepen 1.   De Gemengde Commissie kan besluiten om gespecialiseerde werkgroepen op te richten om haar te helpen haar taken uit te voeren. 2.   De Gemengde Commissie kan besluiten een gespecialiseerde werkgroep op te heffen, de taken te bepalen of te wijzigen, of bijkomende gespecialiseerde werkgroepen op te richten. 3.   De gespecialiseerde werkgroepen brengen na iedere vergadering bij de Gemengde Commissie verslag uit. 4.   De gespecialiseerde werkgroepen hebben geen beslissingsrecht maar kunnen aanbevelingen doen aan de Gemengde Commissie. ONTWERP BESLUIT Nr. 2/2016 VAN DE GEMENGDE COMMISSIE EU-REPUBLIEK KOREA van … betreffende de oprichting van gespecialiseerde werkgroepen en de vaststelling van hun taken DE GEMENGDE COMMISSIE EU-REPUBLIEK KOREA, Gezien de kaderovereenkomst tussen de Europese Unie en haar lidstaten, enerzijds, en de Republiek Korea, anderzijds („de overeenkomst”), en met name artikel 44 van de overeenkomst en artikel 13 van het reglement van orde van de Gemengde Commissie, Overwegende hetgeen volgt: (1) Om op deskundigenniveau te kunnen beraadslagen over de kerngebieden die onder de toepassingssfeer van de overeenkomst vallen, moeten gespecialiseerde werkgroepen worden opgericht. Na verder overleg tussen de partijen kunnen zowel de gespecialiseerde werkgroepen als hun respectieve werkterreinen worden gewijzigd. (2) Krachtens artikel 13 van het reglement van orde van de Gemengde Commissie kan de Gemengde Commissie gespecialiseerde werkgroepen oprichten om haar te helpen bij het uitvoeren van haar taken, HEEFT HET VOLGENDE BESLUIT VASTGESTELD: Enig artikel De in bijlage I bij dit besluit genoemde gespecialiseerde werkgroepen worden opgericht. De taken van de gespecialiseerde werkgroepen zijn vervat in bijlage II bij dit besluit. Gedaan te …, Voor de Gemengde Commissie EU- Republiek Korea De voorzitter BIJLAGE I GESPECIALISEERDE WERKGROEPEN VAN DE GEMENGDE COMMISSIE EU-REPUBLIEK KOREA 1) gespecialiseerde werkgroep over energie, milieu, klimaatverandering. 2) gespecialiseerde werkgroep over terrorismebestrijding. BIJLAGE II TAKEN VAN DE GESPECIALISEERDE WERKGROEPEN, OPGERICHT BIJ DE KADEROVEREENKOMST TUSSEN DE EUROPESE UNIE EN HAAR LIDSTATEN ENERZIJDS, EN DE REPUBLIEK KOREA, ANDERZIJDS Artikel 1 1.   Tijdens zijn vergaderingen kan elke gespecialiseerde werkgroep de tenuitvoerlegging van de overeenkomst behandelen op de domeinen die binnen zijn werkterrein vallen. 2.   De gespecialiseerde werkgroepen kunnen ook onderwerpen of specifieke projecten bespreken die verband houden met het relevante gebied van de bilaterale samenwerking. 3.   Als een van beide partijen daarom verzoekt, kunnen ook individuele gevallen ter sprake worden gebracht. Artikel 2 De gespecialiseerde werkgroepen werken onder het gezag van de Gemengde Commissie. Zij brengen verslag uit en sturen hun notulen en conclusies binnen 30 kalenderdagen na iedere vergadering aan de voorzitter van de Gemengde Commissie. Artikel 3 De gespecialiseerde werkgroepen bestaan uit vertegenwoordigers van beide partijen. Na onderling overleg tussen de partijen kunnen de gespecialiseerde werkgroepen indien nodig deskundigen uitnodigen en deze raadplegen met betrekking tot specifieke punten op de agenda. Artikel 4 De gespecialiseerde werkgroepen worden afwisselend voorgezeten door de partijen, overeenkomstig het reglement van orde van de Gemengde Commissie. Artikel 5 Een vertegenwoordiger van de Europese Dienst voor extern optreden en een vertegenwoordiger van het ministerie van Buitenlandse Zaken van de Republiek Korea treden gezamenlijk op als secretarissen van de gespecialiseerde werkgroepen. Alle mededelingen betreffende een bepaalde gespecialiseerde werkgroep worden naar de secretarissen gezonden. Artikel 6 1.   De gespecialiseerde werkgroepen vergaderen als de omstandigheden dat vereisen, op schriftelijk verzoek van een partij en na instemming van beide partijen. Elke vergadering wordt gehouden op een door de partijen overeengekomen plaats en datum. 2.   Na ontvangst van het verzoek van de ene partij om een vergadering van een gespecialiseerde werkgroep, antwoordt de secretaris van de andere partij binnen vijftien werkdagen. 3.   In bijzonder dringende gevallen kunnen de gespecialiseerde werkgroepen op kortere termijn in overleg tussen de partijen worden bijeengeroepen. 4.   De voorzitter wordt vóór iedere vergadering in kennis gesteld van de voorgenomen samenstelling van de delegaties van beide partijen. 5.   Vergaderingen van de gespecialiseerde werkgroepen worden gezamenlijk door de twee secretarissen bijeengeroepen. Artikel 7 Agendapunten worden ten minste 15 werkdagen voor de vergadering van de gespecialiseerde werkgroep bij de secretarissen ingediend. Alle stukken worden ten laatste 10 werkdagen voor de vergadering bij de secretarissen ingediend. De secretarissen delen de ontwerpagenda mee ten laatste 5 werkdagen voor de vergadering. De definitieve agenda wordt bepaald in onderling overleg tussen de partijen. Onder uitzonderlijke omstandigheden kunnen agendapunten met instemming van de partijen op kortere termijn aan de agenda worden toegevoegd. Artikel 8 Van elke vergadering worden notulen opgesteld. Tenzij anders wordt beslist, zijn de vergaderingen van de gespecialiseerde werkgroepen niet openbaar.",
  "source": "EUR LEX"
}