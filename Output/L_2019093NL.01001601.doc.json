{
  "url": "http://www.w3.org/1999/xhtml\">",
  "content": "L_2019093NL.01001601.xml 2.4.2019 NL Publicatieblad van de Europese Unie L 93/16 BESLUIT (EU) 2019/540 VAN DE COMMISSIE van 26 maart 2019 inzake het voorgestelde burgerinitiatief \"#NewRightsNow — Versterking van de rechten van \"geüberiseerde\" arbeidskrachten\" (Kennisgeving geschied onder nummer C(2019) 2312) (Slechts de tekst in de Franse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 211/2011 van het Europees Parlement en de Raad van 16 februari 2011 over het burgerinitiatief ( 1 ) , en met name artikel 4, Overwegende hetgeen volgt: (1) Het onderwerp van het voorgestelde burgerinitiatief \"#NewRightsNow — Versterking van de rechten van geüberiseerde arbeidskrachten\" is als volgt: \"Versterking van de rechten van geüberiseerde arbeidskrachten, met name door digitale platforms ertoe te verplichten een gegarandeerd minimuminkomen te betalen aan \"zelfstandigen\" die regelmatig voor hen werken.\" (2) De doelstellingen van het voorgestelde burgerinitiatief worden als volgt omschreven: \"Wij willen voor digitale platforms de verplichting invoeren om \"zelfstandigen\" die regelmatig voor hen werken een gegarandeerd minimuminkomen te betalen. Deze maatregel op het gebied van sociale rechtvaardigheid zou hun inkomen waarborgen en stabiliseren en met name onzekerheid op het gebied van werk tegengaan. Meer in het algemeen willen wij de sociale rechten van \"geüberiseerde\" werknemers versterken.\" (3) Het Verdrag betreffende de Europese Unie (VEU) geeft meer inhoud aan het burgerschap van de Unie en verbetert de democratische werking van de Unie door onder meer te bepalen dat iedere burger het recht heeft aan het democratisch bestel van de Unie deel te nemen door middel van een Europees burgerinitiatief. (4) De procedures en voorwaarden voor het burgerinitiatief moeten duidelijk, eenvoudig, gebruiksvriendelijk en evenredig met de aard van het burgerinitiatief zijn, om burgerparticipatie aan te moedigen en de Unie toegankelijker te maken. (5) Rechtshandelingen van de Unie ter uitvoering van de Verdragen kunnen worden vastgesteld voor de coördinatie van de wettelijke en bestuursrechtelijke bepalingen van de lidstaten betreffende de toegang tot werkzaamheden anders dan in loondienst en de uitoefening daarvan, op basis van artikel 53, lid 1, en artikel 62 van het Verdrag betreffende de werking van de Europese Unie (VWEU). (6) Om deze redenen valt het voorgestelde burgerinitiatief niet zichtbaar buiten het kader van de bevoegdheden van de Commissie om een voorstel in te dienen voor een rechtshandeling van de Unie ter uitvoering van de Verdragen, als bedoeld in artikel 4, lid 2, onder b), van de verordening. (7) Bovendien is een burgercomité gevormd en zijn contactpersonen aangewezen overeenkomstig artikel 3, lid 2, van de verordening, en levert het voorgestelde burgerinitiatief geen misbruik op, is het niet lichtzinnig of ergerlijk en druist het niet duidelijk in tegen de in artikel 2 VEU vastgelegde waarden van de Unie. (8) Het voorgestelde burgerinitiatief \"#NewRightsNow — Versterking van de rechten van geüberiseerde arbeidskrachten\" dient derhalve te worden geregistreerd. HEEFT HET VOLGENDE BESLUIT VASTGESTELD: Artikel 1 Het voorgestelde burgerinitiatief \"#NewRightsNow — Versterking van de rechten van geüberiseerde arbeidskrachten\" wordt geregistreerd. Artikel 2 Dit besluit treedt in werking op 1 april 2019. Artikel 3 Dit besluit is gericht tot de organisatoren (leden van het burgercomité) van het voorgestelde burgerinitiatief \"#NewRightsNow — Versterking van de rechten van geüberiseerde arbeidskrachten\", vertegenwoordigd door de heer Atte Samuli OKSANEN en mevrouw Vasiliki TSIARA, die als contactpersonen optreden. Gedaan te Straatsburg, 26 maart 2019. Voor de Commissie Frans TIMMERMANS Eerste vicevoorzitter ( 1 ) PB L 65 van 11.3.2011, blz. 1 .",
  "source": "EUR LEX"
}