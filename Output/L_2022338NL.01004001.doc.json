{
  "url": "http://www.w3.org/1999/xhtml\">",
  "content": "L_2022338NL.01004001.xml 30.12.2022 NL Publicatieblad van de Europese Unie L 338/40 GEDELEGEERDE VERORDENING (EU) 2022/2587 VAN DE COMMISSIE van 18 augustus 2022 tot wijziging van Verordening (EU) 2019/1241 van het Europees Parlement en de Raad wat betreft de minimuminstandhoudingsreferentiegrootte van venusschelpen ( Venus spp.) in bepaalde Italiaanse territoriale wateren DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/1241 van het Europees Parlement en de Raad van 20 juni 2019 betreffende de instandhouding van visbestanden en de bescherming van mariene ecosystemen door middel van technische maatregelen, tot wijziging van de Verordeningen (EG) nr. 1967/2006 en (EG) nr. 1224/2009 van de Raad en de Verordeningen (EU) nr. 1380/2013, (EU) 2016/1139, (EU) 2018/973, (EU) 2019/472 en (EU) 2019/1022 van het Europees Parlement en de Raad, en tot intrekking van de Verordeningen (EG) nr. 894/97, (EG) nr. 850/98, (EG) nr. 2549/2000, (EG) nr. 254/2002, (EG) nr. 812/2004 en (EG) nr. 2187/2005 van de Raad ( 1 ) , en met name artikel 15, lid 2, Overwegende hetgeen volgt: (1) Bij Gedelegeerde Verordening (EU) 2016/2376 van de Commissie ( 2 ) is een afwijking toegestaan van de minimuminstandhoudingsreferentiegrootte (MCRS) van venusschelpen voor een totale lengte van 22 mm in de Italiaanse territoriale wateren van de geografische deelgebieden 9, 10, 17 en 18 van de Algemene Visserijcommissie voor de Middellandse Zee (GFCM), op basis van een gezamenlijke aanbeveling van Italië, de enige lidstaat met een rechtstreeks belang bij het beheer in zijn territoriale wateren. Die verordening was van toepassing van 1 januari 2017 tot en met 31 december 2019. (2) Bij Gedelegeerde Verordening (EU) 2020/3 van de Commissie ( 3 ) , zoals gewijzigd bij Gedelegeerde Verordening (EU) 2020/2237 ( 4 ) , is die afwijking verlengd voor de periode van 1 januari 2020 tot en met 31 december 2022. (3) Op 18 maart 2022 heeft Italië overeenkomstig de procedure van artikel 15, lid 3, van Verordening (EU) 2019/1241 een nieuwe gezamenlijke aanbeveling ingediend bij de Commissie waarin het land verzoekt om de afwijking van bijlage IX bij Verordening (EU) 2019/1241 vast te stellen met betrekking tot de MCRS voor venusschelpen in diezelfde Italiaanse territoriale wateren. De adviesraad voor de Middellandse Zee (Medac) is naar behoren geraadpleegd en steunt de gezamenlijke aanbeveling. (4) Het Wetenschappelijk, Technisch en Economisch Comité voor de visserij (WTECV) heeft een beoordeling gemaakt van de gezamenlijke aanbeveling en de ondersteunende wetenschappelijke gegevens die Italië tijdens zijn plenaire vergadering van 21 tot en met 25 maart 2022 (WTECV 22-01) heeft ingediend ( 5 ) . Het WTECV benadrukte dat de commerciële biomassa in 9 van de 13 compartimenten die tussen 2017 en 2020 zijn gemonitord, is toegenomen of ongewijzigd is gebleven. Het WTECV concludeerde dat vangsten van venusschelpen bestaan uit volwassen exemplaren en dat teruggegooide ondermaatse venusschelpen voornamelijk volwassen exemplaren zijn die overleven na zich in te graven in de zanderige zeebodem. Het WTECV kwam tot de slotsom op dat de onvolgroeide fractie van de populatie venusschelpen over het algemeen niet door deze visserij wordt beïnvloed onder de huidige afwijking van de MCRS, en dat het verlagen van de MCRS van 25 mm tot 22 mm nog steeds in overeenstemming is met de doelstelling om jonge exemplaren van mariene soorten te beschermen, zoals is vereist op grond van artikel 18 van Verordening (EU) 2019/1241. Bovendien is uit wetenschappelijk gegevens gebleken dat een grootte van 22 mm voor venusschelpen groter is dan de grootte bij geslachtsrijpheid (tussen 11 en 12 mm) en dat zij op dat moment een groot aantal oöcyten kunnen produceren, hetgeen een duurzame exploitatie van de venusschelpen zou waarborgen, mits een correct visserijbeheer wordt toegepast. In dit verband wees het WTECV erop dat het exploitatiepatroon van de venusschelpen in de betrokken Italiaanse territoriale wateren het mogelijk maakt het kraamgebied te beschermen, het voorplantingsgebied te vergroten en de visgronden die door de werkzaamheden voor kustbescherming en de instandhouding van stranden zijn getroffen, te reactiveren. Daarom is de Commissie van oordeel dat de MCRS voor venusschelpen van 22 mm, in combinatie met de door Italië genomen maatregelen sinds de afwijking van toepassing is, voldoet aan de voorwaarden van artikel 15, lid 4, punt d), van Verordening (EU) 2019/1241. (5) Niettemin concludeerde het WTECV dat de elementen in het beheersplan het niet mogelijk maken de toekomstige effecten van de wijziging van de MCRS-maatregelen te beoordelen en dat populatiemodellen nodig zouden zijn om de toekomstige effecten van de wijziging van de MCRS-maatregelen te evalueren en het relatieve effect van de MCRS te onderscheiden van de andere effecten van het plan en van milieufactoren. Italië heeft toegezegd de relevante gegevens voor een populatiemodel in te dienen. (6) Op basis van de informatie die in dit stadium is verzameld in de gezamenlijke aanbeveling, de beoordeling van de Medac, en de beoordeling van het WTECV (WTECV 22-01) en de toezeggingen van de Italiaanse overheid, is de Commissie van oordeel dat de afwijking van de MCRS voldoet aan de vereisten voor technische maatregelen die in de artikelen 15 en 18 van Verordening (EU) 2019/1241 zijn vastgesteld. (7) Bijlage IX bij Verordening (EU) 2019/1241 moet daarom dienovereenkomstig worden gewijzigd. (8) In het Italiaanse beheersplan is bepaald dat Italië de venusschelpbestanden nauwlettend zal monitoren door middel van jaarlijks aan de Commissie toe te zenden verslagen. (9) De in de gezamenlijke aanbeveling voorgestelde maatregelen zijn in overeenstemming met artikel 18, lid 3, van Verordening (EU) nr. 1380/2013 van het Europees Parlement en de Raad ( 6 ) en artikel 15, lid 4, van Verordening (EU) 2019/1241. (10) Aangezien de maatregelen van de onderhavige verordening rechtstreeks van invloed zijn op de planning van het visseizoen van de vaartuigen van de Unie en de daarmee samenhangende economische activiteiten, moet deze verordening onmiddellijk na de bekendmaking ervan in werking treden, HEEFT DE VOLGENDE VERORDENING VASTGESTELD: Artikel 1 Bijlage IX bij Verordening (EU) 2019/1241 wordt gewijzigd overeenkomstig de bijlage bij deze verordening. Artikel 2 Uiterlijk op 15 januari 2023 dienen de autoriteiten van de lidstaat bij de Commissie, via de beveiligde controlewebsite van de Unie, de lijst in van alle vaartuigen die gemachtigd zijn om met hydraulische dreggen te vissen op venusschelpen ( Venus spp.) in de Italiaanse territoriale wateren van de geografische deelgebieden 9, 10, 17 en 18 van de GFCM. De autoriteiten van de lidstaat werken deze lijst voortdurend bij. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing van 1 januari 2023 tot en met 31 december 2025. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 18 augustus 2022. Voor de Commissie De voorzitter Ursula VON DER LEYEN ( 1 ) PB L 198 van 25.7.2019, blz. 105 . ( 2 ) Gedelegeerde Verordening (EU) 2016/2376 van de Commissie van 13 oktober 2016 tot vaststelling van een teruggooiplan voor de tweekleppige Venus spp. in de Italiaanse territoriale wateren ( PB L 352 van 23.12.2016, blz. 48 ). ( 3 ) Gedelegeerde Verordening (EU) 2020/3 van de Commissie van 28 augustus 2019 tot vaststelling van een teruggooiplan voor venusschelpen ( Venus spp.) in bepaalde territoriale wateren van Italië ( PB L 2 van 6.1.2020, blz. 1 ). ( 4 ) Gedelegeerde Verordening (EU) 2020/2237 van de Commissie van 13 augustus 2020 tot wijziging van Gedelegeerde Verordening (EU) 2020/3 wat betreft de afwijking voor de minimuminstandhoudingsreferentiegrootte van venusschelpen ( Venus spp.) in bepaalde Italiaanse territoriale wateren ( PB L 436 van 28.12.2020, blz. 1 ). ( 5 ) Wetenschappelijk, Technisch en Economisch Comité voor de visserij — Verslag van de 69e plenaire vergadering (Plen. 22-01), ed. Ulrich, C., en Doerner, H., EUR 28359 EN, Bureau voor publicaties van de Europese Unie, Luxemburg, 2022, zie https://stecf.jrc.ec.europa.eu/documents/43805/22954277/STECF+PLEN+22-01.pdf/c2566fed-7daf-4e50-bf9f-ad39b966d0c4 ( 6 ) Verordening (EU) nr. 1380/2013 van het Europees Parlement en de Raad van 11 december 2013 inzake het gemeenschappelijk visserijbeleid, tot wijziging van Verordeningen (EG) nr. 1954/2003 en (EG) nr. 1224/2009 van de Raad en tot intrekking van Verordeningen (EG) nr. 2371/2002 en (EG) nr. 639/2004 van de Raad en Besluit 2004/585/EG van de Raad ( PB L 354 van 28.12.2013, blz. 22 ). BIJLAGE De 27e vermelding in de tabel in deel A van bijlage IX bij Verordening (EU) 2019/1241 wordt als volgt gewijzigd: “Venusschelpen ( Venus spp.) 25 mm ( 1 ) ( 1 ) In afwijking daarvan bedraagt de minimuminstandhoudingsreferentiegrootte voor venusschelpen ( Venus spp.) van 1 januari 2023 tot en met 31 december 2025 22 mm in de Italiaanse territoriale wateren van de geografische deelgebieden 9, 10, 17 en 18 van de Algemene Visserijcommissie voor de Middellandse Zee (GFCM), zoals gedefinieerd in bijlage I bij Verordening (EU) nr. 1343/2011.”.",
  "source": "EUR LEX"
}