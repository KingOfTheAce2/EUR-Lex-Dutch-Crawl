{
  "url": "http://www.w3.org/1999/xhtml\">",
  "content": "L_202400405NL.000101.fmx.xml Publicatieblad van de Europese Unie NL L-serie 2024/405 11.4.2024 GEDELEGEERDE VERORDENING (EU) 2024/405 VAN DE COMMISSIE van 30 januari 2024 tot wijziging van Verordening (EU) nr. 139/2014 wat betreft het gebruik van signalen bij storingen in de radiocommunicatie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/1139 van het Europees Parlement en de Raad van 4 juli 2018 inzake gemeenschappelijke regels op het gebied van burgerluchtvaart en tot oprichting van een Agentschap van de Europese Unie voor de veiligheid van de luchtvaart, en tot wijziging van de Verordeningen (EG) nr. 2111/2005, (EG) nr. 1008/2008, (EU) nr. 996/2010, (EU) nr. 376/2014 en de Richtlijnen 2014/30/EU en 2014/53/EU van het Europees Parlement en de Raad, en tot intrekking van de Verordeningen (EG) nr. 552/2004 en (EG) nr. 216/2008 van het Europees Parlement en de Raad en Verordening (EEG) nr. 3922/91 van de Raad ( 1 ) , en met name artikel 39, lid 1, punt a), Overwegende hetgeen volgt: (1) Bij Verordening (EU) nr. 139/2014 van de Commissie ( 2 ) zijn eisen en administratieve procedures met betrekking tot luchtvaartterreinen vastgesteld, onder meer wat het beheer, de exploitatie en de certificering van die terreinen en het toezicht op die terreinen betreft. (2) Bepaalde recente ontwikkelingen binnen de Internationale Burgerluchtvaartorganisatie (ICAO) moeten tot uiting komen in de regels van de Unie. Sommige van die ontwikkelingen in bijlage 2 “Luchtregels” van het Verdrag van Chicago hebben betrekking op de signalen die in alle zichtomstandigheden moeten worden gebruikt in het geval van radiocommunicatiestoringen tussen de eenheid voor luchtverkeersdiensten en voertuigen of voetgangers op het manoeuvreergebied van luchtvaartterreinen. Daarom moet deel ADR.OPS.B.031 — Communicatie van bijlage IV bij Verordening (EU) nr. 139/2014 dienovereenkomstig worden gewijzigd. (3) Om een vlotte uitvoering van de bij deze verordening ingevoerde maatregelen te waarborgen en er tegelijkertijd voor te zorgen dat een hoog en uniform niveau van veiligheid van de burgerluchtvaart in de Unie wordt gehandhaafd, moeten de sector en de bevoegde autoriteiten van de lidstaten voldoende tijd krijgen om zich aan te passen aan de bij deze verordening ingevoerde maatregelen. Deze verordening dient dan ook twaalf maanden na de inwerkingtreding ervan van toepassing te worden. (4) Het Agentschap van de Europese Unie voor de veiligheid van de luchtvaart heeft de Commissie bijgestaan overeenkomstig artikel 75, lid 2, punten b) en c), en artikel 76, lid 1, van Verordening (EU) 2018/1139 en heeft op 18 augustus 2023 Advies nr. 02/2023 ( 3 ) bij de Commissie ingediend, HEEFT DE VOLGENDE VERORDENING VASTGESTELD: Artikel 1 Bijlage IV bij Verordening (EU) nr. 139/2014 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 mei 2025. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 januari 2024. Voor de Commissie De voorzitter Ursula VON DER LEYEN ( 1 ) PB L 212 van 22.8.2018, blz. 1 . ( 2 ) Verordening (EU) nr. 139/2014 van de Commissie van 12 februari 2014 tot vaststelling van eisen en administratieve procedures met betrekking tot luchtvaartterreinen, overeenkomstig Verordening (EG) nr. 216/2008 van het Europees Parlement en de Raad ( PB L 44 van 14.2.2014, blz. 1 ). ( 3 ) https://www.easa.europa.eu/document-library/opinions . BIJLAGE Aan deel ADR.OPS.B.031 van bijlage IV bij Verordening (EU) nr. 139/2014 worden de volgende punten c) en d) toegevoegd: “c) Indien signalen worden gebruikt overeenkomstig punt b), 4), hebben zij de volgende betekenis: Lichtsignaal van de plaatselijke verkeersleiding Betekenis Groen knipperlicht Toestemming om het landingsgebied over te steken of zich op de taxibaan te begeven Ononderbroken rood licht Stop Rood knipperlicht Verlaat de landingszone of taxibaan en pas op voor luchtvaartuigen Wit knipperlicht Verlaat het manoeuvreergebied overeenkomstig de plaatselijke instructies d) In noodsituaties of indien de in punt c) bedoelde signalen niet in acht worden genomen, wordt het hieronder bedoelde signaal gebruikt voor start- en landingsbanen of taxibanen die zijn uitgerust met een verlichtingssysteem, met de volgende betekenis: Lichtsignaal van de plaatselijke verkeersleiding Betekenis Knipperende lichten op start- en landingsbanen of taxibanen Verlaat de baan en kijk naar de toren voor het lichtsignaal” ELI: http://data.europa.eu/eli/reg_del/2024/405/oj ISSN 1977-0758 (electronic edition)",
  "source": "EUR LEX"
}