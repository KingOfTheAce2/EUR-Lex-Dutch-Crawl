{
  "url": "http://www.w3.org/1999/xhtml\">",
  "content": "L_2016033NL.01001201.xml 10.2.2016 NL Publicatieblad van de Europese Unie L 33/12 UITVOERINGSBESLUIT (EU) 2016/175 VAN DE COMMISSIE van 8 februari 2016 betreffende een door Spanje krachtens Richtlijn 2006/42/EG van het Europees Parlement en de Raad genomen maatregel om het in de handel brengen van een type hogedrukreiniger te verbieden (Kennisgeving geschied onder nummer C(2016) 670) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2006/42/EG van het Europees Parlement en de Raad van 17 mei 2006 betreffende machines en tot wijziging van Richtlijn 95/16/EG ( 1 ) , en met name artikel 11, lid 3, Overwegende hetgeen volgt: (1) Overeenkomstig de procedure van artikel 11, lid 2, van Richtlijn 2006/42/EG heeft Spanje de Commissie in kennis gesteld van een maatregel om het in de handel brengen van een hogedrukreiniger van het type Parkside PHD 100 B2 die door Grizzly Gartengeräte GmbH & Co. KG, Duitsland wordt vervaardigd en door Lidl Supermercados, S.A.U., Spanje wordt verdeeld, te verbieden. (2) De reden voor de maatregel was de non-conformiteit van de hogedrukreiniger met de essentiële gezondheids- en veiligheidseisen van bijlage I bij Richtlijn 2006/42/EG. (3) In bijlage I, punt 1.5.1 („Risico ten gevolge van de elektriciteitsvoorziening”), bij Richtlijn 2006/42/EG is vastgesteld dat een machine die een stroomvoorziening heeft zodanig moet zijn ontworpen, gebouwd en uitgerust dat alle gevaren in verband met elektriciteit kunnen worden voorkomen. In punt 1.5.2 („Risico's door statische elektriciteit”) van dezelfde bijlage I is vastgesteld dat een machine zodanig moet zijn ontworpen en gebouwd dat accumulatie van elektrostatische lading die gevaar kan opleveren, wordt verhinderd of beperkt, en/of moet zijn uitgerust met een systeem van massaverbinding. (4) In de voor de hogedrukreiniger door de fabrikant afgegeven EG-verklaring van overeenstemming wordt onder meer verwezen naar de geharmoniseerde norm EN 60335-2-67:2009 „Huishoudelijke en soortgelijke elektrische toestellen — Veiligheid — Deel 2-67: Bijzondere eisen voor vloerbehandelingstoestellen en vloerreinigingstoestellen, voor industrieel- en bedrijfsgebruik (IEC 60335-2-67:2002 (Gewijzigd) + A1:2005 (Gewijzigd))”. (5) Volgens de Spaanse autoriteiten vertoont de hogedrukreiniger de volgende tekortkomingen: — het beschermingsniveau tegen schadelijke indringing van water is lager dan het niveau IPX7 dat is vereist voor handgereedschap, waardoor een risico op elektrocutie bestaat. Dit voldoet niet aan de eisen van bijlage I, punten 1.5.1 en 1.5.2, bij Richtlijn 2006/42/EG, noch aan punt 6.2 van de geharmoniseerde norm EN 60335-2-67:2009 betreffende handgereedschap; — de lengte van de elektrische kabel bedraagt minder dan 15 m, waardoor een risico op elektrocutie bestaat. Dit voldoet niet aan de eisen van bijlage I, punten 1.5.1 en 1.5.2, bij Richtlijn 2006/42/EG, noch aan punt 25.7 van de geharmoniseerde norm EN 60335-2-67:2009 betreffende handgereedschap; — de hogedrukreiniger heeft een opening op minder dan 60 mm boven de grond, wat ervoor kan zorgen dat onder spanning staande onderdelen in contact komen met vloeistof, waardoor een risico op elektrocutie bestaat. Dit voldoet niet aan de eisen van bijlage I, punten 1.5.1 en 1.5.2, bij Richtlijn 2006/42/EG, noch aan punt 22.101 van de geharmoniseerde norm EN 60335-2-67:2009. (6) De Commissie heeft de fabrikant, Grizzly Gartengeräte GmbH & Co. KG, en de verdeler, Lidl Supermercados, S.A.U., verzocht hun opmerkingen over de maatregel van Spanje mee te delen. (7) Zij heeft hierop van de fabrikant geen antwoord ontvangen. In het antwoord dat de Commissie van de vertegenwoordiger van de verdeler heeft ontvangen, stelt de verdeler dat de machine een draagbaar toestel is waarvoor lagere technische vereisten gelden, en dat het beschermingsniveau en de lengte van de elektrische kabel overeenstemmen met wat voor draagbare toestellen is vereist, terwijl de door de Spaanse autoriteiten aangegeven tekortkomingen betrekking hebben op handgereedschap. Met betrekking tot de opening stelt de verdeler dat aan de toepasselijke vereiste is voldaan aangezien de hogedrukreiniger geen onder spanning staande onderdelen bevat die zich op minder dan 60 mm boven de grond bevinden. (8) Uit de beschikbare documenten blijkt dat het verschil van mening tussen de Spaanse autoriteiten en de verdeler over het toe te passen niveau van technische veiligheidseisen rechtstreeks gerelateerd is aan een verschil van mening over hoe de hogedrukreiniger moet worden ingedeeld, nl. als handgereedschap of als draagbaar toestel, zoals gedefinieerd in de geharmoniseerde norm EN 60335-1 „Huishoudelijke en soortgelijke elektrische toestellen — Veiligheid — Deel 1: Algemene eisen”. Voorts moet de norm EN 60335-2-67 in combinatie met de norm EN 60335-1 worden gebruikt. (9) Na analyse van het door de Spaanse autoriteiten voorgelegde bewijsmateriaal en de door de verdeler ingediende documenten is geconcludeerd dat de hogedrukreiniger op twee manieren kan worden gebruikt; hij kan met name niet enkel worden gebruikt als draagbaar toestel, zoals de verdeler verklaart, maar ook als handgereedschap, zoals de Spaanse autoriteiten opmerken. Zelfs indien de hogedrukreiniger als een draagbaar toestel zou worden beschouwd, zou het gebruik ervan als handgereedschap in elk geval als „redelijkerwijs voorzienbaar verkeerd gebruik” kunnen worden beschouwd in de zin van de in de punten 1.1.2 en 1.7.4.1 van bijlage I bij Richtlijn 2006/42/EG vastgestelde beginselen van geïntegreerde veiligheid, overeenkomstig dewelke de fabrikant rekening moet houden met zowel het beoogde gebruik als elk redelijkerwijs voorzienbare verkeerde gebruik van de machine. Daarom moet de hogedrukreiniger in elk geval voldoen aan de hogere technische veiligheidseisen voor handgereedschap. (10) Bijgevolg voldoet de hogedrukreiniger van het type Parkside PHD 100 B2 die door Grizzly Gartengeräte GmbH & Co. KG, Duitsland wordt vervaardigd en door Lidl Supermercados, S.A.U., Spanje wordt verdeeld niet aan de essentiële gezondheids- en veiligheidseisen als bedoeld in artikel 5, lid 1, onder a), van Richtlijn 2006/42/EG. De non-conformiteit geeft aanleiding tot ernstige risico's op verwondingen voor de gebruikers. Het is daarom passend de door Spanje genomen maatregel als gerechtvaardigd te beschouwen, HEEFT HET VOLGENDE BESLUIT VASTGESTELD: Artikel 1 De door Spanje genomen maatregel om het in de handel brengen van een hogedrukreiniger van het type Parkside PHD 100 B2 die door Grizzly Gartengeräte GmbH & Co. KG, Duitsland wordt vervaardigd en door Lidl Supermercados, S.A.U., Spanje wordt verdeeld, te verbieden, is gerechtvaardigd. Artikel 2 Dit besluit is gericht tot de lidstaten. Gedaan te Brussel, 8 februari 2016. Voor de Commissie Elżbieta BIEŃKOWSKA Lid van de Commissie ( 1 ) PB L 157 van 9.6.2006, blz. 24 .",
  "source": "EUR LEX"
}