{
  "url": "http://www.w3.org/1999/xhtml\">",
  "content": "L_2021151NL.01000101.xml 3.5.2021 NL Publicatieblad van de Europese Unie L 151/1 GEDELEGEERDE VERORDENING (EU) 2021/715 VAN DE COMMISSIE van 20 januari 2021 tot wijziging van Verordening (EU) 2018/848 van het Europees Parlement en de Raad wat betreft de voorschriften voor groepen exploitanten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/848 van het Europees Parlement en de Raad van 30 mei 2018 inzake de biologische productie en de etikettering van biologische producten en tot intrekking van Verordening (EG) nr. 834/2007 van de Raad ( 1 ) , en met name artikel 36, lid 3, Overwegende hetgeen volgt: (1) Artikel 36, lid 1, van Verordening (EU) 2018/848 bevat een aantal voorschriften voor groepen exploitanten. Met het oog op een geharmoniseerde interpretatie van de geografische nabijheid van de leden van een groep exploitanten, dient expliciet te worden vermeld dat de activiteiten van die leden moeten plaatsvinden in hetzelfde land. (2) Met het oog op de vaststelling van minimumvereisten voor de opzet en de werking van het systeem voor interne controle (ICS), moeten de volgende aspecten worden vastgelegd: registratie van leden, interne inspecties, goedkeuring van nieuwe leden, productie-eenheden of activiteiten van bestaande leden, opleiding van ICS-inspecteurs, maatregelen bij gevallen van niet-naleving en interne traceerbaarheid. (3) In die context moet de vereiste worden toegevoegd om een ICS-beheerder en een of meer ICS-inspecteurs aan te stellen teneinde te zorgen voor een correcte uitvoering van het ICS door het bevoegde personeel. (4) Om te voorzien in een geharmoniseerd beoordelingskader voor het ICS, is het bovendien passend een lijst op te nemen van situaties die als tekortkomingen worden beschouwd. (5) Verordening (EU) 2018/848 moet daarom dienovereenkomstig worden gewijzigd. (6) Omwille van de duidelijkheid en de rechtszekerheid moet deze verordening van toepassing zijn met ingang van de datum van toepassing van Verordening (EU) 2018/848, HEEFT DE VOLGENDE VERORDENING VASTGESTELD: Artikel 1 Wijzigingen van Verordening (EU) 2018/848 Artikel 36 van Verordening (EU) 2018/848 wordt als volgt gewijzigd: 1) Lid 1 wordt als volgt gewijzigd: a) punt e) wordt vervangen door: “e) bestaat uitsluitend uit leden van wie de productieactiviteiten of mogelijke in punt a) bedoelde aanvullende activiteiten plaatsvinden in elkaars geografische nabijheid in dezelfde lidstaat of in hetzelfde derde land;”; b) aan punt g) wordt de volgende alinea toegevoegd: “Het systeem voor interne controle (ICS) bestaat uit gedocumenteerde procedures voor: i) de registratie van de leden van de groep; ii) de interne inspecties, met inbegrip van de jaarlijkse interne fysieke inspecties ter plaatse van elk lid van de groep, en eventuele aanvullende risicogebaseerde inspecties, die in ieder geval worden gepland door de ICS-beheerder en worden verricht door de ICS-inspecteurs, van wie de taken zijn vastgelegd in punt h); iii) de goedkeuring van nieuwe leden van een bestaande groep of, in voorkomend geval, de goedkeuring van nieuwe productie-eenheden of activiteiten van bestaande leden na goedkeuring door de ICS-beheerder op basis van het interne inspectierapport; iv) de opleiding van de ICS-inspecteurs, die ten minste eenmaal per jaar plaatsvindt en vergezeld gaat van een beoordeling van de door de deelnemers verworven kennis; v) de opleiding van de leden van de groep inzake de ICS-procedures en voorschriften van deze verordening; vi) de controle van documenten en registers; vii) de maatregelen bij gevallen van niet-naleving die tijdens interne inspecties worden geconstateerd, met inbegrip van de follow-up daarvan; viii) de interne traceerbaarheid, voor de aanduiding van de oorsprong van de in het kader van het gemeenschappelijk vermarktingssysteem van de groep geleverde producten, die het mogelijk maakt elk product van elk lid in alle stadia van de productie, verwerking, bereiding en het in de handel brengen te traceren, met inbegrip van het ramen en vergelijken van de opbrengsten van ieder lid van de groep;”; c) het volgende punt h) wordt toegevoegd: “h) stelt een ICS-beheerder en een of meer ICS-inspecteurs aan, die allen leden van de groep kunnen zijn. Deze rollen mogen niet worden gecombineerd. Het aantal ICS-inspecteurs moet voldoende groot zijn en in verhouding staan tot met name het type, de structuur, de omvang, de producten, de activiteiten en de opbrengst van de biologische productie van de groep. De ICS-inspecteurs hebben bevoegdheid ten aanzien van de producten en activiteiten van de groep. De ICS-beheerder: i) gaat na of elk lid van de groep voldoet aan de criteria onder a), b) en e); ii) waarborgt dat er tussen elk van de leden en de groep een schriftelijke en ondertekende lidmaatschapsovereenkomst bestaat op basis waarvan de leden zich ertoe verbinden om: — de bij deze verordening vastgestelde regels in acht te nemen; — deel te nemen aan het ICS en de ICS-procedures na te leven, met inbegrip van de taken en verantwoordelijkheden die de ICS-beheerder hun heeft toevertrouwd en de verplichting om een register bij te houden; — toegang te verlenen tot productie-eenheden en bedrijfsruimten en aanwezig te zijn bij de interne inspecties door de ICS-inspecteurs en officiële controles door de bevoegde autoriteit of, in voorkomend geval, de controleautoriteit of het controleorgaan, aan hen alle documenten en registers ter beschikking te stellen en de inspectierapporten te contrasigneren; — bij gevallen van niet-naleving de maatregelen binnen de gestelde termijn te aanvaarden en toe te passen in overeenstemming met het besluit van de ICS-beheerder of de bevoegde autoriteit of, in voorkomend geval, de controleautoriteit of het controleorgaan; — bij vermeende gevallen van niet-naleving de ICS-beheerder daarvan onmiddellijk in kennis te stellen; iii) ontwikkelt de ICS-procedures en de relevante documenten en registers, houdt deze actueel en geeft de ICS-inspecteurs en, in voorkomend geval, de leden van de groep daarin te allen tijde inzage; iv) stelt de lijst van groepsleden op en houdt die actueel; v) wijst de ICS-inspecteurs taken en verantwoordelijkheden toe; vi) fungeert als contactpersoon voor de leden van de groep en de bevoegde autoriteiten of, in voorkomend geval, de controleautoriteit of het controleorgaan, ook waar het gaat om verzoeken om afwijkingen; vii) verifieert jaarlijks de verklaringen over belangenconflicten van de ICS-inspecteurs; viii) roostert interne inspecties in en garandeert de adequate uitvoering ervan overeenkomstig het in punt g) tweede alinea, punt ii), bedoelde plan van de ICS-beheerder; ix) garandeert passende opleidingen voor ICS-inspecteurs en verricht jaarlijks een beoordeling van hun competenties en kwalificaties; x) keurt nieuwe leden of nieuwe productie-eenheden of nieuwe activiteiten van bestaande leden goed; xi) beslist bij gevallen van niet-naleving over maatregelen die stroken met de via gedocumenteerde procedures vastgestelde ICS-maatregelen overeenkomstig punt g), en houdt toezicht op de follow-up van die maatregelen; xii) beslist over de uitbesteding van activiteiten, met inbegrip van uitbesteding van de taken van ICS-inspecteurs, en ondertekent de desbetreffende overeenkomsten of contracten. De ICS-inspecteur: i) verricht interne inspecties van de leden van de groep volgens de door de ICS-beheerder opgestelde planning en procedures; ii) stelt op basis van een model interne inspectierapporten op en dient die binnen een redelijke termijn in bij de ICS-beheerder; iii) dient bij aanstelling een schriftelijke en ondertekende verklaring over belangenconflicten in en werkt die jaarlijks bij; iv) neemt deel aan opleidingen.”. 2) Aan lid 2 wordt de volgende alinea toegevoegd: “Ten minste de volgende situaties worden als tekortkomingen in het ICS beschouwd: a) het produceren, verwerken, bereiden of in de handel brengen van producten van geschorste/teruggetrokken leden of productie-eenheden; b) het in de handel brengen van producten waarvoor de ICS-beheerder het gebruik heeft verboden van vermeldingen met betrekking tot de biologische productie in de etikettering of reclame; c) nieuwe leden aan de ledenlijst toevoegen of de activiteiten van bestaande leden wijzigen zonder de interne goedkeuringsprocedure te volgen; d) voor een bepaald jaar geen jaarlijkse fysieke inspecties ter plaatse van een lid van de groep verrichten; e) niet in de ledenlijst aanduiden welke leden zijn geschorst of zich hebben teruggetrokken; f) ernstige afwijkingen tussen de bevindingen van interne inspecties door de ICS-inspecteurs en die van officiële controles door de bevoegde autoriteit of, in voorkomend geval, de controleautoriteit of het controleorgaan; g) ernstige tekortkomingen bij het opleggen van passende maatregelen of bij de noodzakelijke follow-up van gevallen van niet-naleving die door de ICS-inspecteurs of door de bevoegde autoriteit of, in voorkomend geval, de controleautoriteit of het controleorgaan zijn geconstateerd; h) onvoldoend aantal ICS-inspecteurs of ontoereikende competenties van ICS-inspecteurs wat betreft het type, de structuur, de omvang, de producten, de activiteiten en de opbrengst van de biologische productie van de groep.”. Artikel 2 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2022. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 januari 2021. Voor de Commissie De voorzitter Ursula VON DER LEYEN ( 1 ) PB L 150 van 14.6.2018, blz. 1 .",
  "source": "EUR LEX"
}