{
  "url": "http://www.w3.org/1999/xhtml\"><!--",
  "content": "L_2023044NL.01000101.xml 14.2.2023 NL Publicatieblad van de Europese Unie L 44/1 GEDELEGEERDE VERORDENING (EU) 2023/330 VAN DE COMMISSIE van 22 november 2022 tot wijziging en rectificatie van Gedelegeerde Verordening (EU) 2022/126 tot aanvulling van Verordening (EU) 2021/2115 van het Europees Parlement en de Raad met aanvullende eisen voor bepaalde interventietypes die de lidstaten in het kader van die verordening in hun strategisch GLB-plan voor de periode 2023-2027 uitwerken, alsmede regels voor het aandeel in het kader van norm 1 inzake een goede landbouw- en milieuconditie (GLMC) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/2115 van het Europees Parlement en de Raad van 2 december 2021 tot vaststelling van voorschriften inzake steun voor de strategische plannen die de lidstaten in het kader van het gemeenschappelijk landbouwbeleid opstellen (strategische GLB-plannen) en die uit het Europees Landbouwgarantiefonds (ELGF) en het Europees Landbouwfonds voor plattelandsontwikkeling (Elfpo) worden gefinancierd, en tot intrekking van Verordeningen (EU) nr. 1305/2013 en (EU) nr. 1307/2013 ( 1 ) , en met name artikel 45, punten a) tot en met e), Overwegende hetgeen volgt: (1) Gedelegeerde Verordening (EU) 2022/126 van de Commissie ( 2 ) bevat aanvullende eisen voor de opzet van de interventies die de lidstaten in hun strategische GLB-plannen moeten uitwerken. Sommige van die eisen moeten worden verduidelijkt en gecorrigeerd om de lidstaten en begunstigden rechtszekerheid te bieden met betrekking tot de opzet en de uitvoering van hun strategische GLB-plannen en interventietypes. (2) Overeenkomstig artikel 12, lid 3, van Gedelegeerde Verordening (EU) 2022/126 moeten de lidstaten bij het bepalen van de te dekken uitgaven rekening houden met de aanvullende gemaakte kosten en gederfde inkomsten als gevolg van de uitvoering van interventies in verband met agromilieuklimaatdoelstellingen. Aangezien de totale kosten van de uitgaven worden gedekt in het geval van investeringen in materiële en immateriële activa en er dus geen differentiële kosten zijn, worden deze investeringen niet in aanmerking genomen bij het bepalen van de te dekken uitgaven als gevolg van interventies in verband met agromilieuklimaatdoelstellingen. (3) In artikel 14 van Gedelegeerde Verordening (EU) 2022/126 worden de doelstellingen van interventies voor afzetbevordering, communicatie en marketing opgesomd, waaronder de bekendheid van de consumenten met merknamen en handelsmerken van producentenorganisaties, unies van producentenorganisaties, transnationale producentenorganisaties of transnationale unies van producentenorganisaties vergroten. Die interventies moeten worden uitgebreid tot de dochterondernemingen van die organisaties, zoals bepaald in de vorige regeling uit hoofde van Gedelegeerde Verordening (EU) 2017/891 van de Commissie ( 3 ) . (4) Daarnaast moet aan de in artikel 14 van Gedelegeerde Verordening (EU) 2022/126 vastgestelde lijst van doelstellingen een nieuwe doelstelling worden toegevoegd om de specifieke en sectorale doelstellingen op te nemen die zijn vastgelegd in respectievelijk artikel 6, lid 1, punt i), en artikel 46, punt i), van Verordening (EU) 2021/2115. (5) Voorts moet in een afzonderlijk lid van artikel 14 van Gedelegeerde Verordening (EU) 2022/126 worden verduidelijkt dat de verplichting om het embleem van de Unie af te beelden en de financieringsverklaring te vermelden van toepassing is op algemene afzetbevordering en op de bevordering van kwaliteitsregelingen. Daarom moet artikel 14 in zijn geheel worden vervangen door nieuwe tekst. (6) Wat betreft de interventie voor “groen oogsten” als vermeld in artikel 17 van Gedelegeerde Verordening (EU) 2022/126, moeten de lidstaten, anders dan in lid 8, punt b), van dat artikel, ervoor zorgen dat de geoogste producten gedenatureerd zijn om te voorkomen dat zij opnieuw in de distributieketen terechtkomen. Die bepaling moet daarom dienovereenkomstig worden gerectificeerd. (7) Om te waarborgen dat de middelen van de Unie veilig en goed worden beheerd, is het passend te bepalen dat de betaling van de steun gebaseerd moet zijn op redelijke werkelijke kosten die de begunstigde heeft gemaakt. Artikel 21, lid 1, van Gedelegeerde Verordening (EU) 2022/126 moet dienovereenkomstig worden gewijzigd. (8) Aangezien sommige interventies kunnen bijdragen aan agromilieuklimaatdoelstellingen of aan doelstellingen voor onderzoek en ontwikkeling op het gebied van duurzame productiemethoden, maar ook aan andere doelstellingen, moet worden verduidelijkt hoe de lidstaten deze interventies moeten beschouwen als zijnde uitsluitend gekoppeld aan die doelstellingen en hoe zij deze interventies moeten meetellen als bijdragend aan de doelstellingen van 15 % en 2 % van de uitgaven in verband met agromilieuklimaatdoelstellingen of met doelstellingen voor onderzoek en ontwikkeling op het gebied van duurzame productiemethoden. Met het oog op vereenvoudiging moeten uitgaven in verband met interventies die aanzienlijk en rechtstreeks bijdragen aan agromilieuklimaatdoelstellingen, worden beschouwd als uitgaven die uitsluitend aan die doelstellingen bijdragen. Artikel 22, lid 4, van Gedelegeerde Verordening (EU) 2022/126 moet dienovereenkomstig worden gewijzigd. (9) Om te verduidelijken hoe de lidstaten de bijdrage van de interventies aan de doelstellingen die zijn vastgesteld in artikel 46, punten a) tot en met k), van Verordening (EU) 2021/2115 en in artikel 57, punten a) tot en met k), van die verordening moeten meetellen, moeten specifieke regels worden vastgesteld met betrekking tot de in aanmerking te nemen periode. Daarom moet aan artikel 22 van Gedelegeerde Verordening (EU) 2022/126 een nieuw lid worden toegevoegd. (10) Wat de uitgaven voor administratieve en personeelskosten betreft, voorziet artikel 23, lid 1, vijfde alinea, van Gedelegeerde Verordening (EU) 2022/126 ten onrechte in een maximum van 50 % van de totale kosten voor “marketingacties en -activiteiten”. Daarom moet die bepaling dienovereenkomstig worden gerectificeerd. (11) Artikel 26, lid 1, en artikel 27, lid 2, derde alinea, van Gedelegeerde Verordening (EU) 2022/126 bevatten regels voor het maximumniveau van de financiële steun van de Unie voor uitdemarktnemingen, en met name voor uitdemarktnemingen voor gratis verstrekking van in bijlage V bij die gedelegeerde verordening genoemde verwerkte groenten en fruit gemaakt van uit de markt genomen producten. Naar aanleiding van de bezorgdheid van de lidstaten over de uitvoering van die regels moeten deze bepalingen worden verduidelijkt. Om eventuele overcompensatie te voorkomen, moet de financiële steun onder meer worden gebaseerd op de gemiddelde marktprijs “af producentenorganisatie” van de betrokken producten in de fase waarin ze vers zijn en niet in de fase van verwerking. Bovendien mogen met betalingen in natura voor de gratis verstrekking van uit de markt genomen producten die worden verwerkt, enkel de verwerkingskosten worden vergoed. Vervoerskosten moeten in dit stadium worden uitgesloten van de berekening van het niveau van de financiële steun van de Unie voor uitdemarktnemingen. (12) Artikel 31 van Gedelegeerde Verordening (EU) 2022/126 bevat regels voor de berekening van de waarde van de afgezette productie met betrekking tot de in de in artikel 42, punten a), e) en f), van Verordening (EU) 2021/2115 bedoelde sectoren. De in artikel 31, lid 2, eerste alinea, van Gedelegeerde Verordening (EU) 2022/126 vastgestelde verplichting voor de lidstaten om in hun strategisch GLB-plan te vermelden op welke wijze de waarde van de afgezette productie voor elke sector wordt berekend, zou niet van toepassing mogen zijn op de sector groenten en fruit. Voorts moet artikel 31, lid 7, van Gedelegeerde Verordening (EU) 2022/126 voorzien in de mogelijkheid om de waarde van de afgezette productie te berekenen in gevallen waarin een dochteronderneming mede-eigendom is van meer dan één organisatie. (13) Om concurrentieverstoring op de interne markt tussen leden van transnationale producentenorganisaties of transnationale unies van producentenorganisaties te voorkomen, moeten voor alle leden van die organisaties dezelfde voorwaarden en regels gelden, ongeacht hun geografische locatie. Daarom moet worden bepaald dat de voorwaarden en regels die zijn vastgesteld door de lidstaat waar de organisatie haar hoofdzetel heeft van toepassing zijn. Aan Gedelegeerde Verordening (EU) 2022/126 moet daarom een nieuwe bepaling worden toegevoegd. (14) De bedragen die zijn vastgesteld voor de verpakkingskosten voor uitdemarktnemingen voor gratis verstrekking in de sector groenten en fruit mogen niet worden beschouwd als vaste bedragen maar veeleer als niet te overschrijden maximumbedragen. Artikel 33 van Gedelegeerde Verordening (EU) 2022/126 moet derhalve dienovereenkomstig worden gewijzigd. (15) Om ervoor te zorgen dat openbare wijnbouwscholen die ook actief zijn in de wijnbouw in aanmerking kunnen komen voor interventies in de wijnsector, moet artikel 40, lid 3, dienovereenkomstig worden gewijzigd. (16) Bijlage II bij Gedelegeerde Verordening (EU) 2022/126 bevat een lijst van niet-subsidiabele soorten uitgaven voor sectorale interventies als bedoeld in artikel 42 van Verordening (EU) 2021/2115. Om het toepassingsgebied van die bijlage af te bakenen, moeten de voorwaarden met betrekking tot de niet-subsidiabiliteit van bepaalde soorten uitgaven worden verduidelijkt. Bijlage II moet daarom worden gewijzigd. (17) Aangezien bij deze Verordening regels inzake sectorale interventies worden vastgesteld, moet zij met ingang van 1 januari 2023 van toepassing zijn teneinde een gelijk speelveld en rechtszekerheid te bieden aan de bij die interventies betrokken lidstaten en begunstigden. (18) Gedelegeerde Verordening (EU) 2022/126 moet daarom dienovereenkomstig worden gewijzigd en gerectificeerd, HEEFT DE VOLGENDE VERORDENING VASTGESTELD: Artikel 1 Wijzigingen van Gedelegeerde Verordening (EU) 2022/126 Gedelegeerde Verordening (EU) 2022/126 wordt als volgt gewijzigd: 1) In artikel 12 wordt lid 3 vervangen door: “3.   Bij het bepalen van de te dekken uitgaven, met uitzondering van investeringen in materiële en immateriële activa, houden de lidstaten rekening met de aanvullende gemaakte kosten en gederfde inkomsten als gevolg van de interventies in verband met agromilieuklimaatdoelstellingen en met de vastgestelde streefcijfers.”. 2) Artikel 14 wordt vervangen door: “Artikel 14 Afzetbevordering, communicatie en marketing 1.   Lidstaten die interventies op het gebied van afzetbevordering, communicatie en marketing in de sector groenten en fruit, de wijnsector, de hopsector, de sector olijfolie en tafelolijven of de in artikel 42, punt f), van Verordening (EU) 2021/2115 bedoelde overige sectoren in hun strategisch GLB-plan opnemen, bepalen in hun strategisch GLB-plan dat de betrokken interventies bedoeld zijn om: a) meer bekendheid te geven aan de onderscheidende kwaliteiten van landbouwproducten uit de Unie en aan de hoge normen die voor de methoden voor de productie ervan in de Unie gelden; b) het concurrentievermogen en de consumptie van landbouwproducten en bepaalde verwerkte producten uit de Unie te vergroten en die producten zowel binnen als buiten de Unie meer bekendheid te geven voor andere sectoren dan wijn; c) de bekendheid met de kwaliteitsregelingen van de Unie te vergroten, zowel binnen als buiten de Unie; d) het marktaandeel van landbouwproducten uit de Unie en bepaalde verwerkte producten uit de Unie te vergroten, met bijzondere aandacht voor de markten in derde landen die het grootste groeipotentieel bieden; e) in voorkomend geval bij te dragen tot het herstel van de normale marktvoorwaarden op de markt van de Unie in het geval van ernstige marktverstoringen, een verlies van vertrouwen bij de consument of andere specifieke problemen; f) meer bekendheid te geven aan duurzame productie; g) de bekendheid van de consumenten met merknamen en handelsmerken van producentenorganisaties, unies van producentenorganisaties, transnationale producentenorganisaties of transnationale unies van producentenorganisaties en hun dochterondernemingen in de zin van artikel 31, lid 7, van deze verordening in de sector groenten en fruit te vergroten; h) de markten voor wijnen uit de Unie in derde landen te diversifiëren, open te stellen en te consolideren en de bekendheid met de intrinsieke kwaliteiten van wijnen uit de Unie op die markten te vergroten. Een verwijzing naar de oorsprong van wijn en wijnmerknamen mag alleen worden gebruikt wanneer deze een aanvulling vormt op de afzetbevordering, communicatie en marketing van wijnen uit de Unie in derde landen; i) de consument voor te lichten over verantwoorde consumptie van wijn, of j) de consumptie van verse of verwerkte groenten en fruit te bevorderen door voorlichting van de consument over gezonde voedingspatronen en de voedingskenmerken, kwaliteit en veiligheid van producten. 2.   De lidstaten zorgen ervoor dat het voor algemene afzetbevordering en voor de afzetbevordering voor kwaliteitsmerken bedoelde afzetbevorderingsmateriaal is voorzien van het embleem van de Unie en van de volgende financieringsvermelding: “Gefinancierd door de Europese Unie”. Het embleem van de Unie en de financieringsvermelding worden afgebeeld overeenkomstig de technische kenmerken die zijn vastgelegd in Uitvoeringsverordening (EU) nr. 821/2014 van de Commissie ( *1 ) . ( *1 ) Uitvoeringsverordening (EU) nr. 821/2014 van de Commissie van 28 juli 2014 tot vaststelling van bepalingen ter uitvoering van Verordening (EU) nr. 1303/2013 van het Europees Parlement en de Raad wat betreft gedetailleerde regelingen voor de overdracht en het beheer van programmabijdragen, de verslaglegging over financieringsinstrumenten, de technische kenmerken van voorlichtings-, communicatie- en zichtbaarheidsmaatregelen voor concrete acties, en het systeem voor de vastlegging en opslag van gegevens ( PB L 223 van 29.7.2014, blz. 7 ).”.\" 3) In artikel 21, lid 1, wordt de eerste alinea vervangen door: “In de in artikel 42 van Verordening (EU) 2021/2115 genoemde sectoren voorzien de lidstaten in steunbetalingen op basis van de door de begunstigde gemaakte redelijke werkelijke kosten, die worden gestaafd met documenten, zoals facturen, die door de begunstigden worden ingediend in het kader van de uitvoering van een door de lidstaat in zijn strategisch GLB-plan uitgewerkte interventie.”. 4) Artikel 22 wordt als volgt gewijzigd: a) aan lid 4 wordt de volgende alinea toegevoegd: “Uitgaven in verband met de in de artikelen 11 en 12 van deze verordening bedoelde interventies ter verwezenlijking van onder meer agromilieuklimaatdoelstellingen, worden beschouwd als uitgaven die uitsluitend verband houden met die doelstellingen, mits die interventies rechtstreeks en aanzienlijk tot die doelstellingen bijdragen. De totale uitgaven tellen meer voor de 15 % en 2 % van de uitgaven in het kader van operationele programma’s als bedoeld in artikel 50, lid 7, respectievelijk punten a) en c), van Verordening (EU) 2021/2115, en op 5 % van de uitgaven in het kader van interventies als bedoeld in artikel 60, lid 4, van die verordening.”; b) het volgende lid 5 wordt toegevoegd: “5.   Uitgaven in verband met interventies als bedoeld in titel III, hoofdstuk III, van Verordening (EU) 2021/2115 die bijdragen aan de doelstellingen die zijn vastgelegd in artikel 46, punten a) tot en met k), of in artikel 57, punten a) tot en met k), van die verordening, worden geteld met inachtneming van de volledige looptijd van de operationele programma’s in het geval van de in artikel 42, punten a), d), e) en f), van die verordening bedoelde interventietypes of elk begrotingsjaar in het geval van de in artikel 42, punt c), van die verordening bedoelde interventietypes.”. 5) In artikel 26 wordt lid 1 vervangen door: “1.   Bij het in artikel 47, lid 2, punt f), van Verordening (EU) 2021/2115 bedoelde interventietype “uit de markt nemen voor gratis verstrekking of andere bestemmingen” in verband met groenten en fruit die in bijlage V zijn vermeld, mogen de in artikel 33 van deze verordening bedoelde sorteer- en verpakkingskosten van voor gratis verstrekking uit de markt genomen producten en het steunbedrag voor uitdemarktnemingen niet hoger zijn dan 80 % van de gemiddelde marktprijs “af producentenorganisatie” van het betrokken verse product in de laatste drie jaar.”. 6) In artikel 27, lid 2, wordt de derde alinea vervangen door: “De lidstaten mogen betalingen in natura door begunstigden van de gratis verstrekking aan verwerkers van uit de markt genomen producten die worden verwerkt, toestaan wanneer met die betaling enkel de verwerkingskosten worden vergoed en wanneer de lidstaat waar de betaling wordt verricht, regels heeft aangenomen die ervoor zorgen dat de verwerkte producten bestemd zijn om te worden geconsumeerd door de in de eerste linea van dit lid bedoelde eindontvangers. De in artikel 26, lid 1, vastgestelde limiet is van toepassing.”. 7) Artikel 31 wordt als volgt gewijzigd: a) in lid 2 wordt de eerste alinea vervangen door: “De waarde van de afgezette productie wordt berekend voor de fase waarin deze vers is of de fase van eerste verwerking waarin het product gewoonlijk wordt afgezet, in bulk wanneer de producten in bulk mogen worden afgezet, en mag niet de kosten van verdere verwerking of verdere sortering en verpakking of de waarde van de verwerkte eindproducten omvatten. Voor de in artikel 42, punten e) en f), van Verordening (EU) 2021/2115 bedoelde sectoren vermelden de lidstaten in hun strategisch GLB-plan op welke wijze de waarde van de afgezette productie voor elke sector wordt berekend.”; b) in lid 7 wordt punt a) vervangen door: “a) een of meer producentenorganisaties, unies van producentenorganisaties, transnationale producentenorganisaties, transnationale unies van producentenorganisaties of producentengroeperingen, of”. 8) In titel III, hoofdstuk II, wordt de volgende afdeling toegevoegd: “ Afdeling 4 Interventietypes die worden uitgevoerd door transnationale producentenorganisaties en transnationale unies van producentenorganisaties Artikel 32 bis Regels voor interventies die worden uitgevoerd door transnationale producentenorganisaties en transnationale unies van producentenorganisaties Interventietypes in het kader van door transnationale producentenorganisaties en transnationale unies van producentenorganisaties uitgevoerde operationele programma’s voldoen aan het nationaal strategisch plan en de nationale voorschriften van de lidstaat waar de hoofdzetel van de transnationale producentenorganisatie of de transnationale unie van producentenorganisaties is gevestigd overeenkomstig artikel 14 of artikel 21 van Gedelegeerde Verordening (EU) 2017/891 van de Commissie ( *2 ) . ( *2 ) Gedelegeerde Verordening (EU) 2017/891 van de Commissie van 13 maart 2017 tot aanvulling van Verordening (EU) nr. 1308/2013 van het Europees Parlement en de Raad wat betreft de sectoren groenten en fruit en verwerkte groenten en fruit en tot aanvulling van Verordening (EU) nr. 1306/2013 van het Europees Parlement en de Raad wat betreft de in deze sectoren toe te passen sancties en tot wijziging van Uitvoeringsverordening (EU) nr. 543/2011 van de Commissie ( PB L 138 van 25.5.2017, blz. 4 ).”.\" 9) Artikel 33 wordt vervangen door: “Artikel 33 Sorteer- en verpakkingskosten in het kader van gratis verstrekking De betalingen van uitgaven aan de producentenorganisatie, unie van producentenorganisaties, transnationale producentenorganisatie of transnationale unie van producentenorganisaties in verband met de sorteer- en verpakkingskosten van groenten en fruit die in het kader van operationele programma’s uit de markt zijn genomen voor gratis verstrekking, mogen niet hoger zijn dan de kostenbedragen die zijn vermeld in bijlage VII. De eerste alinea is niet van toepassing op uit de markt genomen groenten en fruit als de gratis verstrekking van groenten en fruit na verwerking plaatsvindt.”. 10) In artikel 40, lid 3, wordt een nieuw punt c) toegevoegd: “c) voor interventies als bedoeld in artikel 58, lid 1, van Verordening (EU) 2021/2115 die worden uitgevoerd door wijnbouwscholen die ook actief zijn in de wijnbouw.”. 11) In bijlage II wordt deel I als volgt gewijzigd: a) punt 2 wordt vervangen door: “2. Aflossing van kredieten die zijn opgenomen voor een interventie waarvan de uitvoering vóór het begin van het operationele programma is begonnen.”; b) punt 12 wordt vervangen door: “12. Interventies als bedoeld in artikel 11 die niet plaatsvinden op de bedrijven en/of bij de producentenorganisatie, unie van producentenorganisaties of daarbij aangesloten producenten of een dochteronderneming of een entiteit binnen een keten van dochterondernemingen in de zin van artikel 31, lid 7, of, bij goedkeuring van de lidstaat, door een coöperatie die lid is van een producentenorganisatie.”. Artikel 2 Rectificaties van Gedelegeerde Verordening (EU) 2022/126 Gedelegeerde Verordening (EU) 2022/126 wordt als volgt gerectificeerd: 1) In artikel 17, lid 8, wordt punt b) vervangen door: “b) de geoogste producten zijn gedenatureerd;”. 2) In artikel 23, lid 1, wordt de vijfde alinea vervangen door: „Voor de interventies “afzetbevordering, communicatie” en “communicatieacties” als bedoeld in artikel 47, lid 1, punt f), en lid 2, punt l), van Verordening (EU) 2021/2115, en voor de acties van brancheorganisaties en afzetbevordering en communicatie in derde landen als bedoeld in artikel 58, lid 1, eerste alinea, punten i), j) en k), van die verordening, mogen de uitgaven die worden gedaan in het kader van administratieve en personeelskosten die rechtstreeks door de begunstigden worden gedragen, niet meer dan 50 % van de totale kosten van de interventie bedragen.”. Artikel 3 Inwerkingtreding en toepassing Deze verordening treedt in werking op de zevende dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 november 2022. Voor de Commissie De voorzitter Ursula VON DER LEYEN ( 1 ) PB L 435 van 6.12.2021, blz. 1 . ( 2 ) Gedelegeerde Verordening (EU) 2022/126 van de Commissie van 7 december 2021 tot aanvulling van Verordening (EU) 2021/2115 van het Europees Parlement en de Raad met aanvullende eisen voor bepaalde interventietypes die de lidstaten in het kader van die verordening in hun strategisch GLB-plan voor de periode 2023-2027 uitwerken, alsmede regels voor het aandeel in het kader van norm 1 inzake een goede landbouw- en milieuconditie (GLMC) ( PB L 20 van 31.1.2022, blz. 52 ). ( 3 ) Gedelegeerde Verordening (EU) 2017/891 van de Commissie van 13 maart 2017 tot aanvulling van Verordening (EU) nr. 1308/2013 van het Europees Parlement en de Raad wat betreft de sectoren groenten en fruit en verwerkte groenten en fruit en tot aanvulling van Verordening (EU) nr. 1306/2013 van het Europees Parlement en de Raad wat betreft de in deze sectoren toe te passen sancties en tot wijziging van Uitvoeringsverordening (EU) nr. 543/2011 van de Commissie ( PB L 138 van 25.5.2017, blz. 4 ).",
  "source": "EUR LEX"
}