{
  "url": "http://www.w3.org/1999/xhtml\">",
  "content": "L_2005033NL.01007101.xml 5.2.2005 NL Publicatieblad van de Europese Unie L 33/71 BESCHIKKING VAN DE COMMISSIE van 3 februari 2005 tot wijziging van Beschikking 2002/300/EG tot vaststelling van de lijst van ten aanzien van Bonamia ostreae en/of Marteilia refringens erkende gebieden (Kennisgeving geschied onder nummer C(2005) 217) (Voor de EER relevante tekst) (2005/104/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 91/67/EEG van de Raad van 28 januari 1991 inzake veterinairrechtelijke voorschriften voor het in de handel brengen van aquicultuurdieren en aquicultuurproducten ( 1 ) , en met name op artikel 5, Overwegende hetgeen volgt: (1) Beschikking 2002/300/EG van de Commissie van 18 april 2002 tot vaststelling van de lijst van ten aanzien van Bonamia ostreae en/of Marteilia refringens erkende gebieden ( 2 ) bepaalt welke gebieden in de Gemeenschap als vrij van de ziekten Bonamia ostreae en/of Marteilia refringens bij weekdieren worden beschouwd. (2) Denemarken heeft de nodige bewijsstukken voorgelegd om ten aanzien van Bonamia ostreae en Marteilia refringens de status van erkend gebied te verkrijgen voor het gebied Limfjorden. Uit de verstrekte gegevens blijkt dat het gebied voldoet aan de eisen van Richtlijn 91/67/EEG. Derhalve kan de status van erkend gebied worden verleend en moet het worden toegevoegd aan de lijst van erkende gebieden in Beschikking 2002/300/EG. (3) Voorts heeft ook Ierland een verzoek ingediend tot wijziging van de lijst van ten aanzien van Bonamia ostreae erkende gebieden in Ierland in Beschikking 2002/300/EG, zodat de geografische aanduiding van een van de gebieden die door deze ziekte is getroffen preciezer wordt weergegeven. Dienovereenkomstig moet de aanduiding „Loughmore, Blacksod Bay” worden vervangen door „Logmore, Belmullet”. (4) Beschikking 2002/300/EG moet dienovereenkomstig worden gewijzigd. (5) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 De bijlage bij Beschikking 2002/300/EG wordt vervangen door de tekst in de bijlage bij deze beschikking. Artikel 2 Deze beschikking is gericht tot de lidstaten. Gedaan te Brussel, 3 februari 2005. Voor de Commissie Markos KYPRIANOU Lid van de Commissie ( 1 ) PB L 46 van 19.2.1991, blz. 1 . Richtlijn laatstelijk gewijzigd bij Verordening (EG) nr. 806/2003 ( PB L 122 van 16.5.2003, blz. 1 ). ( 2 ) PB L 103 van 19.4.2002, blz. 24 . Beschikking laatstelijk gewijzigd bij Beschikking 2003/729/EG ( PB L 262 van 14.10.2003, blz. 37 ). BIJLAGE „BIJLAGE TEN AANZIEN VAN BONAMIA OSTREAE EN MARTEILIA REFRINGENS ERKENDE GEBIEDEN 1.A.   Ten aanzien van B. ostreae erkende gebieden in Ierland — De gehele kustlijn, met uitzondering van de volgende zes gebieden: — Cork Harbour, — Galway Bay, — Ballinakill Harbour, — Clew Bay, — Achill Sound, — Logmore, Belmullet. 1.B.   Ten aanzien van M. refringens erkende gebieden in Ierland — De gehele kustlijn van Ierland. 2.A.   Ten aanzien van B. ostreae erkende gebieden in het Verenigd Koninkrijk, de Kanaaleilanden en het eiland Man — De gehele kustlijn van Groot-Brittannië, met uitzondering van de volgende gebieden: — de zuidkust van Cornwall van de Lizard tot Start Point, — het gebied rond het estuarium van de Solent, van Portland Bill tot Selsey Bill, — het gebied langs de kust in Essex, van Shoeburyness tot Landguard Point. — De gehele kustlijn van Noord-Ierland. — De gehele kustlijn van Guernsey en Herm. — Het gebied de „States of Jersey”: het gebied bestaat uit het gebied dat bij eb droogvalt en het kustgebied tussen de gemiddelde hoogwaterlijn op het eiland Jersey en een denkbeeldige lijn op drie zeemijl van de gemiddelde laagwaterlijn van het eiland Jersey. Het gebied ligt in de Normandisch-Bretonse golf, in het zuidelijke deel van het Kanaal. — De gehele kustlijn van het eiland Man. 2.B.   Ten aanzien van M. refringens erkende gebieden in het Verenigd Koninkrijk, de Kanaaleilanden en het eiland Man — De gehele kustlijn van Groot-Brittannië. — De gehele kustlijn van Noord-Ierland. — De gehele kustlijn van Guernsey en Herm. — Het gebied de „States of Jersey”: het gebied bestaat uit het gebied dat bij eb droogvalt en het kustgebied tussen de gemiddelde hoogwaterlijn op het eiland Jersey en een denkbeeldige lijn op drie zeemijl van de gemiddelde laagwaterlijn van het eiland Jersey. Het gebied ligt in de Normandisch-Bretonse golf, in het zuidelijke deel van het Kanaal. — De gehele kustlijn van het eiland Man. 3.   Ten aanzien van B. ostreae en M. refringens erkende gebieden in Denemarken — Limfjorden, van Thyborøn in het westen tot Hals in het oosten.”",
  "source": "EUR LEX"
}