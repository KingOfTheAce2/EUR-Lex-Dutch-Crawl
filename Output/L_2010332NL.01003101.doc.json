{
  "url": "http://www.w3.org/1999/xhtml\">",
  "content": "L_2010332NL.01003101.xml 16.12.2010 NL Publicatieblad van de Europese Unie L 332/31 UITVOERINGSVERORDENING (EU) Nr. 1187/2010 VAN DE RAAD van 13 december 2010 tot beëindiging van de antidumpingprocedure betreffende de invoer van glyfosaat van oorsprong uit de Volksrepubliek China DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EG) nr. 1225/2009 van de Raad van 30 november 2009 betreffende beschermende maatregelen tegen invoer met dumping uit landen die geen lid zijn van de Europese Gemeenschap ( 1 ) („de basisverordening”), en met name artikel 9, lid 1 en artikel 11, leden 2, 5 en 6, Gezien het voorstel dat de Commissie („de Commissie”) na overleg in het Raadgevend Comité heeft ingediend, Overwegende hetgeen volgt: 1. PROCEDURE 1.1. Geldende maatregelen (1) Ingevolge een overeenkomstig artikel 11, lid 2, van de basisverordening uitgevoerd nieuw onderzoek heeft de Raad bij Verordening (EG) nr. 1683/2004 ( 2 ) een definitief antidumpingrecht ingesteld op glyfosaat van oorsprong uit de Volksrepubliek China, momenteel ingedeeld onder de GN-codes ex 2931 00 99 en ex 3808 93 27 (het „betrokken product”). Dit recht is uitgebreid tot de invoer van uit Maleisië verzonden glyfosaat (al dan niet aangegeven als van oorsprong uit Maleisië) met uitzondering van door Crop Protection (M) Sdn. Bhd. geproduceerd glyfosaat en tot de invoer van uit Taiwan verzonden glyfosaat (al dan niet aangegeven als van oorsprong uit Taiwan) met uitzondering van door Sinon Corporation geproduceerd glyfosaat. Het antidumpingrecht bedraagt 29,9 %. (2) Bij Besluit 2009/383/EG ( 3 ) heeft de Commissie de definitieve antidumpingrechten voor een periode van negen maanden, met ingang van 16 mei 2009, geschorst. Daarna heeft de Raad bij Uitvoeringsverordening (EU) nr. 126/2010 ( 4 ) de schorsing voor een periode van één jaar, met ingang van 14 februari 2010, verlengd. 1.2. Verzoek om een nieuw onderzoek (3) Na de bekendmaking van een bericht dat de ingestelde antidumpingmaatregelen op de invoer van glyfosaat van oorsprong uit de Volksrepubliek China op korte termijn vervallen ( 5 ) , heeft de Commissie op 29 juni 2009 een verzoek om een nieuw onderzoek overeenkomstig artikel 11, lid 2, van de basisverordening ontvangen. (4) Het verzoek was ingediend door de European Glyphosate Association („de indiener van het verzoek”) namens producenten die goed zijn voor de totale productie van glyfosaat in de Unie (5) Het verzoek bevatte voorlopig bewijsmateriaal waaruit bleek dat het vervallen van de maatregelen waarschijnlijk zou leiden tot voortzetting of herhaling van de dumping en schade voor de bedrijfstak van de Unie. 1.3. Inleiding van procedure (6) Dienovereenkomstig heeft de Commissie na raadpleging van het Raadgevend Comité bij een in het Publicatieblad van de Europese Unie ( 6 ) bekendgemaakt bericht een antidumpingprocedure ingeleid betreffende de invoer in de Europese Unie van glyfosaat, momenteel ingedeeld onder de GN-codes ex 2931 00 99 en ex 3808 93 27, van oorsprong uit de Volksrepubliek China. (7) De Commissie heeft de producenten-exporteurs, de betrokken importeurs, de vertegenwoordigers van de Volksrepubliek China, de representatieve gebruikers en de producenten in de Unie officieel in kennis gesteld van de opening van het nieuwe onderzoek. Belanghebbenden werden in de gelegenheid gesteld hun standpunt schriftelijk bekend te maken en te verzoeken om te worden gehoord binnen de in het bericht van inleiding van de procedure vastgestelde termijn. 2. INTREKKING VAN HET VERZOEK (8) Bij brief van 21 september 2010 aan de Commissie heeft de indiener zijn verzoek formeel ingetrokken. (9) Overeenkomstig artikel 9, lid 1, en artikel 11, lid 2, van de basisverordening kan een procedure worden beëindigd wanneer het verzoek om een nieuw onderzoek wordt ingetrokken, tenzij dit strijdig met het belang van de Unie is. (10) De Commissie was van oordeel dat deze procedure moest worden beëindigd, daar bij het onderzoek niet is gebleken dat de beëindiging indruist tegen het belang van de Unie. De belanghebbenden werden hiervan in kennis gesteld en zij kregen de gelegenheid opmerkingen te maken. Er werden echter geen opmerkingen ontvangen die aanleiding gaven om dit oordeel te wijzigen. (11) Daarom werd geconcludeerd dat de procedure betreffende het nieuwe onderzoek bij het vervallen van de antidumpingmaatregelen inzake de invoer in de Unie van glyfosaat van oorsprong uit de Volksrepubliek China moest worden beëindigd en de bestaande maatregelen moesten worden ingetrokken. HEEFT DE VOLGENDE VERORDENING VASTGESTELD: Artikel 1 De antidumpingmaatregelen betreffende de invoer van glyfosaat, momenteel ingedeeld onder de GN-codes ex 2931 00 99 en ex 3808 93 27, van oorsprong uit de Volksrepubliek China, worden ingetrokken en de procedure met betrekking tot deze invoer wordt beëindigd. Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 13 december 2010. Voor de Raad De voorzitter K. PEETERS ( 1 ) PB L 343 van 22.12.2009, blz. 51 . ( 2 ) PB L 303 van 30.9.2004, blz. 1 . ( 3 ) PB L 120 van 15.5.2009, blz. 20 . ( 4 ) PB L 40 van 13.2.2010, blz. 1 . ( 5 ) PB C 115 van 20.5.2009, blz. 19 . ( 6 ) PB C 234 van 29.9.2009, blz. 9 .",
  "source": "EUR LEX"
}