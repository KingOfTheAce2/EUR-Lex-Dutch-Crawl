{
  "url": "http://www.w3.org/1999/xhtml\"><!--",
  "content": "L_2023228NL.01024701.xml 15.9.2023 NL Publicatieblad van de Europese Unie L 228/247 UITVOERINGSVERORDENING (EU) 2023/1777 VAN DE COMMISSIE van 14 september 2023 tot instelling van Unietoezicht achteraf op de invoer van uit hernieuwbare bronnen gemaakte ethanol voor brandstoffen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2015/478 van het Europees Parlement en de Raad van 11 maart 2015 betreffende de gemeenschappelijke regeling voor de invoer ( 1 ) , en met name artikel 10, Gezien Verordening (EU) 2015/755 van het Europees Parlement en de Raad van 29 april 2015 betreffende de gemeenschappelijke regeling voor de invoer uit bepaalde derde landen ( 2 ) , en met name artikel 7, Na raadpleging van het Comité vrijwaringsmaatregelen en gemeenschappelijke regeling voor de uitvoer, Overwegende hetgeen volgt: (1) Volgens artikel 10 van Verordening (EU) 2015/478 kan, indien dit in het belang van de Unie is, Unietoezicht worden ingesteld wanneer de producenten in de Unie schade dreigen te lijden door de ontwikkeling van de invoer van een product. Op grond van artikel 7 van Verordening (EU) 2015/755 kan toezicht worden ingesteld wanneer de belangen van de Unie dit vereisen. Toezicht achteraf, waarbij elke lidstaat wordt verplicht invoergegevens aan de Europese Commissie toe te zenden kort nadat de daadwerkelijke invoer heeft plaatsgevonden, kan op grond van beide verordeningen, respectievelijk artikel 10, lid 1, punt a), en artikel 7, lid 1, punt a), worden ingesteld. (2) Volgens informatie waarover de Commissie beschikt, is de invoer van uit hernieuwbare bronnen gemaakte ethanol voor brandstoffen de laatste tijd aanzienlijk toegenomen. (3) De invoer van bio-ethanol voor brandstoffen uit alle landen van oorsprong is tussen 2021 en 2022 met bijna 80 % gestegen (bij gebrek aan Taric-codes zijn deze volumes gebaseerd op volledige GN-codes en kunnen deze ook andere soorten bio-ethanol omvatten). De belangrijkste uitvoerende landen in 2022 waren Brazilië, de Verenigde Staten, het Verenigd Koninkrijk en Peru. (4) Uit een aanvullende analyse op basis van geëxtrapoleerde Taric-gegevens voor de drie meest representatieve GN-codes (d.w.z. meer dan 90 % van de invoer op Taric-niveau) is gebleken dat de invoer van bio-ethanol voor brandstoffen van 2021 tot 2022 met 45 % is gestegen. In de eerste vijf maanden van 2023 is de invoer ten opzichte van de eerste vijf maanden van 2022 met nog eens 43,5 % gestegen. (5) De drie belangrijkste landen van uitvoer naar de Unie op die geëxtrapoleerde basis zijn de Verenigde Staten, Brazilië en Peru. Wat de ingevoerde hoeveelheden betreft komt Pakistan op de vierde plaats, met een stijging van de invoer met 179 % van 2021 tot 2022. In dezelfde periode steeg de invoer uit de Verenigde Staten met 96 % en die uit Brazilië met 37 %. De invoer uit Peru daalde met 13 %. (6) De EU-markt lijkt zeer aantrekkelijk te zijn vanwege de hoge prijzen. De prijzen van de invoer uit Brazilië en de Verenigde Staten zijn meer dan 15 % lager dan de prijzen in de EU ( 3 ) . Bovendien beschikken beide landen over een zeer grote productiecapaciteit. (7) Zoals uit onderstaande tabel blijkt, produceren de Verenigde Staten en Brazilië veel meer dan hun eigen binnenlandse verbruik, wat betekent dat zij over overcapaciteit voor de uitvoermarkten beschikken. Het verbruik in de EU bedraagt ongeveer 4,6 miljoen ton, terwijl de gecombineerde, voor de uitvoer beschikbare overcapaciteit van de Amerikaanse en Braziliaanse producenten 5,5 miljoen ton bedraagt, wat dus voldoende is om aan de vraag in de Unie te voldoen. Tabel 1 Productie en verbruik in 2022 Jaar 2022 (ton) Verenigde Staten Brazilië EU Productie 46 210 800 22 549 600 3 970 000 Verbruik 41 685 000 21 517 400 4 605 200 Overcapaciteit 4 525 800 1 032 200 – 635 200 (8) De stijging van de invoer valt samen met een achteruitgang met 10 % van het marktaandeel van de bedrijfstak van de EU. De verhouding tussen de invoer en de EU-productie steeg van 21 % in 2021 tot 39 % in 2022. (9) Er wordt aan herinnerd dat bij Uitvoeringsverordening (EU) 2020/1628 van de Commissie in november 2020 voor het eerst toezicht achteraf werd ingesteld op de invoer van uit hernieuwbare bronnen gemaakte ethanol voor brandstoffen (“bio-ethanol”) ( 4 ) . Met die verordening zijn bepaalde Taric-codes ingevoerd voor een periode van één jaar. (10) Uitvoeringsverordening (EU) 2020/1628 is op 4 november 2021 verstreken en om die reden werden de codes in het douanesysteem gedeactiveerd. In 2021 was de invoer van bio-ethanol gedaald, zodat er op dat moment geen reden was om het toezicht te verlengen. (11) Op basis van de recente tendensen in de invoer van uit hernieuwbare bronnen gemaakte ethanol voor brandstoffen, de grote beschikbare productiecapaciteit, met name in de Verenigde Staten en Brazilië, zoals vermeld in overweging 7, en het lagere prijsniveau van de invoer in de Unie, kunnen de schadelijke gevolgen voor de producenten in de Unie in de nabije toekomst echter verder verergeren. (12) Zoals de bedrijfstak van de Unie heeft aangegeven, zijn de meeste economische indicatoren sinds het vierde kwartaal van 2021 verslechterd, met tekenen van schade die de in de steekproef opgenomen EU-producenten hebben geleden in de periode van het vierde kwartaal van 2021 tot en met het derde kwartaal van 2022: — Productie (daling met 10 %), — Bezettingsgraad (daling met 9 %), — Verkoopvolume in de Unie (daling met 6 %), — Voorraden (stijging met 15 %), — Investeringen (daling met 44 %), — Winstgevendheid (daling met 57 %). (13) Het is bijgevolg in het belang van de Unie dat de invoer van uit hernieuwbare bronnen gemaakte ethanol voor brandstoffen aan Unietoezicht achteraf wordt onderworpen, zodat vóór de openbaarmaking van officiële invoerstatistieken statistische gegevens beschikbaar zijn om de ontwikkeling van de invoer uit alle derde landen snel te kunnen analyseren. Snelle informatie over het handelsverkeer is noodzakelijk om de kwetsbaarheid van de Uniemarkt voor uit hernieuwbare bronnen gemaakte ethanol voor brandstoffen te verhelpen en om plotse veranderingen op de wereldmarkt te onderkennen. (14) Aangezien ethanol voor brandstoffen kan worden ingedeeld onder verschillende GN-posten die andere producten omvatten, moeten specifieke Taric-codes worden gecreëerd om een adequaat, uitsluitend tot het desbetreffende product beperkte monitoring te waarborgen. Het toezicht achteraf omvat de in de bijlage bij deze verordening vermelde producten. (15) Om een adequaat toezicht op de ontwikkeling van de invoer mogelijk te maken en te voorkomen dat de desbetreffende Taric-codes opnieuw worden gedeactiveerd, moet toezicht achteraf worden ingesteld voor een periode van drie jaar, HEEFT DE VOLGENDE VERORDENING VASTGESTELD: Artikel 1 1.   De invoer van uit hernieuwbare bronnen gemaakte ethanol voor brandstoffen als vermeld in de bijlage bij de onderhavige verordening wordt overeenkomstig Verordeningen (EU) 2015/478 en (EU) 2015/755 onderworpen aan Unietoezicht achteraf. 2.   De indeling van de onder de onderhavige verordening vallende producten gebeurt op basis van de Taric. De oorsprong van de onder de onderhavige verordening vallende producten wordt vastgesteld overeenkomstig artikel 60 van Verordening (EU) nr. 952/2013 van het Europees Parlement en de Raad ( 5 ) . Artikel 2 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van de dag na die van de bekendmaking ervan in het Publicatieblad van de Europese Unie en blijft gedurende drie jaar van kracht. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 september 2023. Voor de Commissie De voorzitter Ursula VON DER LEYEN ( 1 ) PB L 83 van 27.3.2015, blz. 16 . ( 2 ) PB L 123 van 19.5.2015, blz. 33 . ( 3 ) Gegevens verstrekt door de Europese industrie. ( 4 ) Uitvoeringsverordening (EU) 2020/1628 van de Commissie van 3 november 2020 tot instelling van Unietoezicht achteraf op de invoer van uit hernieuwbare bronnen gemaakte ethanol voor brandstoffen ( PB L 366 van 4.11.2020, blz. 12 ). ( 5 ) Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( PB L 269 van 10.10.2013, blz. 1 ). BIJLAGE Lijst van aan Unietoezicht achteraf onderworpen producten Bij het aan toezicht achteraf onderworpen betrokken product gaat het om uit hernieuwbare bronnen gemaakte ethanol voor brandstoffen, d.w.z. ethylalcohol die is vervaardigd uit landbouwproducten (zoals vermeld in bijlage I bij het Verdrag betreffende de werking van de Europese Unie), al dan niet gedenatureerd, met uitzondering van producten die meer dan 0,3 % (m/m) water bevatten, gemeten overeenkomstig norm EN 15376, maar inclusief ethylalcohol die is vervaardigd uit landbouwproducten (zoals vermeld in bijlage I bij het Verdrag betreffende de werking van de Europese Unie) en die is vervat in mengsels van benzine die meer dan 10 % (v/v) ethylalcohol bevatten, bestemd voor gebruik als brandstof. Onder het betrokken product valt ook in ethyl-tertiair-butylether (ETBE) aanwezige ethylalcohol die is vervaardigd uit landbouwproducten (zoals vermeld in bijlage I bij het Verdrag betreffende de werking van de Europese Unie). De productomschrijving is uitsluitend beperkt tot uit hernieuwbare bronnen gemaakte ethanol voor brandstoftoepassingen. Synthetische ethanol en uit hernieuwbare bronnen gemaakte ethanol bestemd voor andere toepassingen dan als brandstof, d.w.z. voor industrieel gebruik en voor gebruik in dranken, vallen dus niet onder deze verordening. Het betrokken product is momenteel ingedeeld onder de volgende GN- en Taric-codes: GN-Codes Taric-Code-extensies ex 2207 10 00 11 ex 2207 20 00 11 ex 2208 90 99 11 ex 2710 12 21 10 ex 2710 12 25 10 ex 2710 12 31 10 ex 2710 12 41 10 ex 2710 12 45 10 ex 2710 12 49 10 ex 2710 12 50 10 ex 2710 12 70 10 ex 2710 12 90 10 ex 2909 19 10 10 ex 3814 00 10 10 ex 3814 00 90 70 ex 3820 00 00 10 ex 3824 99 92 66",
  "source": "EUR LEX"
}