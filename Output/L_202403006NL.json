{
  "url": "http://www.w3.org/1999/xhtml\"><!--",
  "content": "L_202403006NL.000101.fmx.xml Publicatieblad van de Europese Unie NL L-serie 2024/3006 3.12.2024 BESLUIT (GBVB) 2024/3006 VAN DE RAAD van 2 december 2024 betreffende de ondersteuning van ontwapenings- en wapenbeheersingsactiviteiten van het Seesac in Zuidoost-Europa ter beperking van de dreiging die uitgaat van illegale handvuurwapens en lichte wapens (SALW) en munitie daarvoor DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, en artikel 31, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 19 november 2018 heeft de Raad de EU-strategie tegen illegale vuurwapens, handvuurwapens en lichte wapens (SALW), en munitie daarvoor, met als titel “Wapens beveiligen, burgers beschermen” aangenomen (de “EU-SALW-strategie”). (2) In de EU-SALW-strategie wordt eraan herinnerd dat er de afgelopen jaren weliswaar aanzienlijke vooruitgang is geboekt, met name in Zuidoost-Europa, maar door de schaal van de accumulatie van SALW en munitie, ontoereikende opslagomstandigheden, wijdverbreid illegaal bezit en hiaten in de uitvoering sorteren de inspanningen ter beheersing van vuurwapens en SALW in delen van de Westelijke Balkan nog altijd slechts beperkt effect hetgeen de veiligheid in zowel de regio als de Unie beïnvloedt. (3) Tijdens de Westelijke Balkantop van 10 juli 2018 in Londen werd de “Regionale routekaart voor een duurzame oplossing voor illegaal bezit van, misbruik van en handel in SALW/vuurwapens en munitie daarvoor in de Westelijke Balkan tegen 2024” (de “routekaart”) aangenomen. (4) In de EU-SALW-strategie staat dat de Unie steun zal blijven verlenen aan het Uitwisselingscentrum voor Zuidoost- en Oost-Europa inzake de beheersing van het aantal handvuurwapens en lichte wapens (Seesac) voor acties ter beheersing van SALW, en rekening zal houden met regionale initiatieven zoals de routekaart. (5) Op 29 oktober 2024 is tijdens de bijeenkomst van de ministers van Justitie en Binnenlandse Zaken van de EU en de Westelijke Balkan in Montenegro vastgesteld dat de routekaart zal worden voortgezet tot en met 2030. (6) De acties waarin dit besluit voorziet, zullen rechtstreeks bijdragen aan de uitvoering van de EU-SALW-strategie, het EU-actieplan inzake illegale vuurwapenhandel, de EU-beleidscyclus voor georganiseerde en zware internationale criminaliteit (Empact Firearms), de routekaart, het Wapenhandelsverdrag, het actieprogramma van de Verenigde Naties (VN) ter voorkoming, bestrijding en uitroeiing van de illegale handel in SALW in al zijn aspecten, het internationaal traceringsinstrument, het VN-Vuurwapenprotocol, Resolutie 1325 (2000) inzake vrouwen, vrede en veiligheid van de VN-Veiligheidsraad, de agenda voor ontwapening van de VN, met name duurzameontwikkelingsdoel nr. 16 van de Agenda 2030 betreffende vreedzame en rechtvaardige samenlevingen, en zij zullen bijdragen aan de uitvoering van het Pact voor de Toekomst dat op 22 september 2024 door de Algemene Vergadering van de VN is aangenomen. (7) Tijdens de toetsingsconferenties van de Verenigde Naties over de uitvoering van het VN-actieprogramma tegen illegale SALW werd steeds opnieuw bevestigd dat staten bereid zijn internationale samenwerking na te streven en de regionale samenwerking te versterken. (8) In het kader van het Pact voor de Toekomst hebben de VN-lidstaten zich ertoe verbonden “de risico’s verbonden aan de illegale handel in handvuurwapens en lichte wapens, hun onderdelen en munitie, of bijbehorende munitie aan te pakken, onder meer door middel van nationale preventiestrategieën en -benaderingen” (actie 18), en “onze nationale en internationale inspanningen ter bestrijding, voorkoming en uitroeiing van de illegale handel in handvuurwapens en lichte wapens in al zijn aspecten op te voeren” (actie 26). (9) Met het door dit besluit gesteunde project zal de bijstand van de Unie voor de beheersing van SALW geïntensiveerd en aangevuld worden; die bijstand werd tot nu toe door de Unie verleend uit hoofde van Raadsbesluiten ter ondersteuning van de werkzaamheden van het Seesac in de regio, inclusief de Besluiten 2010/179/GBVB ( 1 ) , 2013/730/GBVB ( 2 ) , (GBVB) 2016/2356 ( 3 ) , en (GBVB) 2019/2111 ( 4 ) . Zij zal eveneens bijdragen tot de verwezenlijking van de door Besluit (GBVB) 2022/2321 ( 5 ) ondersteunde doelstellingen van het Regionale uitvoeringsplan en de routekaart, HEEFT HET VOLGENDE BESLUIT VASTGESTELD: Artikel 1 1.   Met het oog op de uitvoering van de EU-SALW-strategie, financiert de Unie een project, dat als algemene doelstelling heeft om verder bij te dragen aan betere veiligheid in de regio Zuidoost-Europa en in de Unie, door de dreiging te bestrijden die uitgaat van illegale handvuurwapens en lichte wapens en munitie daarvoor, in en vanuit Zuidoost-Europa en Oekraïne. 2.   Met het project wordt meer bepaald het volgende ondersteund: — verdere ontwikkeling van een wet- en regelgevingskader inzake SALW, vuurwapens en explosieven, en afstemming daarvan op het kader van de Unie en standaardisering in Zuidoost-Europa; — capaciteitsopbouw bij de douaneautoriteiten, grenspolitiediensten en gerechtelijke politiediensten van de Westelijke Balkan om de illegale handel in en het bezit van vuurwapens tegen te gaan; — voortzetting van empirisch onderbouwde beleidsvorming wat betreft de beheersing van SALW, daarbij rekening houdend met de behoeften van zowel mannen als vrouwen; — versterking van regionale samenwerking en uitwisseling van kennis en informatie over de beheersing van SALW; — verbetering van de capaciteit voor fysieke beveiliging en voorraadbeheer (PSSM). Artikel 2 1.   De hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) is belast met de uitvoering van dit besluit. 2.   De technische uitvoering van het project zoals bedoeld in artikel 1 zal worden verricht door het Uitwisselingscentrum voor Zuidoost- en Oost-Europa inzake de beheersing van het aantal handvuurwapens en lichte wapens (Seesac), waar nodig in samenwerking met de verantwoordelijke voor het Europees multidisciplinair platform tegen criminaliteitsdreiging (Empact Firearms). 3.   Het Seesac voert zijn taken uit onder de verantwoordelijkheid van de hoge vertegenwoordiger. Daartoe treft de hoge vertegenwoordiger de nodige regelingen met het Ontwikkelingsprogramma van de Verenigde Naties (UNDP), dat handelt namens het Seesac. Artikel 3 1.   Het financieel referentiebedrag voor de uitvoering van het in artikel 1 bedoelde, door de Unie gefinancierde project bedraagt 3 999 920,60 EUR. 2.   Voor het beheer van de uit het in lid 1 genoemde referentiebedrag gefinancierde uitgaven gelden de procedures en voorschriften die van toepassing zijn op de begroting van de Unie. 3.   De Commissie houdt toezicht op het correcte beheer van de in het lid 2 bedoelde uitgaven. 4.   Hiertoe sluit de Commissie de vereiste overeenkomst met het UNDP, dat handelt namens het Seesac. In de overeenkomst wordt bepaald dat het Seesac ervoor moet zorgen dat de bijdrage van de Unie zichtbaar is in een mate die overeenstemt met de omvang ervan. 5.   De Commissie streeft ernaar de in lid 3 bedoelde overeenkomst zo spoedig mogelijk na de inwerkingtreding van dit besluit te sluiten. Zij stelt de Raad in kennis van eventuele moeilijkheden die zich daarbij voordoen en van de datum van sluiting van de overeenkomst. 6.   Een gedetailleerde beschrijving van het project is opgenomen in de bijlage bij dit besluit. Artikel 4 1.   De hoge vertegenwoordiger brengt verslag uit aan de Raad over de uitvoering van dit besluit, op basis van regelmatige kwartaalverslagen die door het Seesac worden opgesteld. 2.   De Commissie brengt verslag uit over de financiële aspecten van het in artikel 1 bedoelde project. Artikel 5 1.   Dit besluit treedt in werking op de datum waarop het wordt vastgesteld. 2.   Dit besluit verstrijkt 36 maanden na de datum van sluiting van de in artikel 3, lid 4, bedoelde overeenkomst. Het verstrijkt echter zes maanden na de datum van inwerkingtreding ervan indien er binnen die termijn nog geen overeenkomst is gesloten. Gedaan te Brussel, 2 december 2024. Voor de Raad De voorzitter NAGY M. ( 1 ) Besluit 2010/179/GBVB van de Raad van 11 maart 2010 ter ondersteuning van de wapenbeheersingsactiviteiten van het Seesac in de westelijke Balkan in het kader van de strategie van de Europese Unie ter bestrijding van de illegale accumulatie van en handel in handvuurwapens en lichte wapens (SALW) en munitie daarvoor ( PB L 80 van 26.3.2010, blz. 48 ). ( 2 ) Besluit 2013/730/GBVB van de Raad van 9 december 2013 ter ondersteuning van de ontwapenings- en wapenbeheersingsactiviteiten van het Seesac in Zuidoost-Europa in het kader van de strategie van de EU ter bestrijding van de illegale accumulatie van en handel in handvuurwapens en lichte wapens (SALW) en munitie daarvoor ( PB L 332 van 11.12.2013, blz. 19 ). ( 3 ) Besluit (GBVB) 2016/2356 van de Raad van 19 december 2016 ter ondersteuning van de ontwapenings- en wapenbeheersingsactiviteiten van het Seesac in Zuidoost-Europa in het kader van de strategie van de EU ter bestrijding van de illegale accumulatie van en handel in handvuurwapens en lichte wapens (SALW) en munitie daarvoor ( PB L 348 van 21.12.2016, blz. 60 ). ( 4 ) Besluit (GBVB) 2019/2111 van de Raad van 9 december 2019 betreffende de ondersteuning van ontwapenings- en wapenbeheersingsactiviteiten van het Seesac in Zuidoost-Europa ter beperking van de dreiging die uitgaat van illegale handvuurwapens en lichte wapens en munitie daarvoor ( PB L 318 van 10.12.2019, blz. 147 ). ( 5 ) Besluit (GBVB) 2022/2321 van de Raad van 25 november 2022 ter ondersteuning van het Uitwisselingscentrum voor Zuidoost- en Oost-Europa inzake de beheersing van het aantal handvuurwapens en lichte wapens (Seesac) voor de uitvoering van de regionale routekaart voor de strijd tegen illegale wapenhandel in de Westelijke Balkan en ter ondersteuning van ontwapenings- en wapenbeheersingsactiviteiten in Zuidoost- en Oost-Europa ( PB L 307 van 28.11.2022, blz. 149 ). BIJLAGE PROJECTDOCUMENT Beschrijving van de actie Project ter ondersteuning van een vermindering van de dreiging die uitgaat van illegale handvuurwapens en lichte wapens en munitie daarvoor in Zuidoost-Europa 1. Inleiding en doelstellingen De afgelopen jaren is in Zuidoost-Europa aanzienlijke vooruitgang geboekt inzake betere wapenbeheersing en bestrijding van de illegale wapenhandel, niet het minst vanwege de onafgebroken steun van de Unie. De regio Zuidoost-Europa blijft echter een punt van zorg en is aangemerkt als prioritair in de EU-strategie van 19 november 2018 tegen illegale vuurwapens, handvuurwapens en lichte wapens (SALW) en munitie daarvoor, met als titel: “Wapens beveiligen, burgers beschermen” (de “EU-SALW-strategie”). Illegale vuurwapens hebben duidelijk een invloed op de interne en externe veiligheid doordat ze georganiseerde misdaad en terroristische daden in de regio Zuidoost-Europa en in de EU aanwakkeren. Het verder versterken van de beheersingsmechanismen met betrekking tot de beheersing van handvuurwapens en lichte wapens draagt derhalve op belangrijke wijze bij aan de regionale, Europese en mondiale vrede en veiligheid. Voortbouwend op het regionaal uitvoeringsplan voor Zuidoost-Europa tegen de verspreiding en de impact van SALW (herzien in 2014) hebben de autoriteiten van de Westelijke Balkan zich er in 2018 nog uitdrukkelijker toe verbonden om de resterende uitdagingen op het gebied van SALW-beheersing aan te pakken en illegaal bezit van, misbruik van en handel in SALW aan te pakken door de routekaart voor een duurzame oplossing voor illegaal bezit van, misbruik van en handel in SALW en munitie daarvoor in de Westelijke Balkan tegen 2024 (de “routekaart”) aan te nemen. De uitvoering van de routekaart is, zoals bevestigd door de bevindingen van een eind 2022 uitgevoerde evaluatie halverwege, succesvol gebleken. De evaluatie halverwege bevestigde onder meer de doeltreffendheid en de relevantie van de routekaart voor alle aspecten van SALW-beheersing. Voorts bevestigde zij dat de routekaart een sterk signaal inhoudt van samenwerking tussen de jurisdicties van de Westelijke Balkan onderling en met externe partners, en dat de coördinatie en samenwerking zijn toegenomen, hetgeen reeds de eerste zichtbare resultaten heeft opgeleverd. Daarnaast bevestigde de evaluatie halverwege ook dat men bij het nastreven van elk van de doelstellingen van de routekaart grotendeels op schema ligt. Naar aanleiding van een van de belangrijkste aanbevelingen van de evaluatie halverwege hebben de autoriteiten van de regio tijdens de EU-bijeenkomst op hoog niveau over de bestrijding van de illegale handel in vuurwapens in Zuidoost-Europa in mei 2023 in Brussel hun instemming en toezegging uitgesproken om de uitvoering van de routekaart na 2024 voort te zetten. Voorts hebben de EU en de Westelijke Balkan tijdens het Ministerieel Forum inzake Justitie en Binnenlandse Zaken van 26-27 oktober 2023 in Skopje bevestigd “vastberaden te zijn om de handel in en de verspreiding van handvuurwapens en lichte wapens te stoppen, en herinnerden [ze] aan het in mei 2023 bereikte akkoord om de routekaart voor een alomvattende controle op handvuurwapens en lichte wapens in de Westelijke Balkan tot na 2024 te verlengen.”. Daarnaast is volgens de Verklaring van de top EU-Westelijke Balkan van 13 december 2023\n               “de routekaart, die verlengd is tot na 2024, […] een internationaal erkend voorbeeld van goede praktijk op het gebied van regionale samenwerking om handvuurwapens beter te beheersen.” De herziene tekst van de routekaart, die de uitvoeringsperiode ervan tot en met 2030 verlengt, werd geconsolideerd tijdens de regionale routekaartbijeenkomst van 10 juli 2024. De routekaart, met vijf doelstellingen die alle functionele gebieden van wapenbeheersing beslaan, streeft naar een veiligere Westelijke Balkan die veiligheid exporteert, en waar alomvattende, duurzame, volledig met de EU-normen en andere nationale normen geharmoniseerde mechanismen worden toegepast om illegaal bezit van, misbruik van en handel in vuurwapens, munitie en explosieven vast te stellen, te voorkomen, te vervolgen en te beheersen. De Unie heeft in 2022 een besluit van de Raad vastgesteld ter ondersteuning van de uitvoering van de routekaart (Besluit (GBVB) 2022/2321). Als uitvoerende instantie van het Regionaal uitvoeringsplan tegen de verspreiding van handvuurwapens en lichte wapens (het “Regionaal uitvoeringsplan”) heeft het Uitwisselingscentrum voor Zuidoost- en Oost-Europa inzake de beheersing van het aantal handvuurwapens en lichte wapens (Seesac) de ontwikkeling van de routekaart ondersteund. Het Seesac heeft uit hoofde van Besluit (GBVB) 2018/1788 van de Raad ( 1 ) de opdracht gekregen om de uitvoering van de routekaart te coördineren en te monitoren. De coördinatie tussen instellingen, internationale organisaties en donoren in het kader van de routekaart gebeurt voornamelijk via formele regionale coördinatievergaderingen, waarbij de aandacht vooral gaat naar de geboekte vooruitgang en informatie-uitwisseling, en via het verstrekken van deskundige en technische steun aan lokale coördinatievergaderingen over de routekaart. De monitoring van de uitvoering van de routekaart gebeurt via tweejaarlijkse monitoring- en evaluatieverslagen waarin de vooruitgang, uitdagingen en behoeften bij die uitvoering worden beschreven op basis van de gezamenlijk overeengekomen kernprestatie-indicatoren. Daarnaast treedt het Seesac ook op als secretariaat voor het multipartnertrustfonds (MPTF) voor de routekaart ter beheersing van SALW in de Westelijke Balkan, dat is opgezet ter ondersteuning van de uitvoering van de routekaart. Het Seesac werkt nauw samen met de Europese Dienst voor Extern Optreden (EDEO), de Europese Commissie (DG HOME, DG NEAR), Europol, het Europees multidisciplinair platform tegen criminaliteitsdreiging (Empact), het Europees Grens- en kustwachtagentschap (Frontex), Interpol, de NAVO, de Organisatie voor Veiligheid en Samenwerking in Europa (OVSE), en andere op dat gebied actieve donoren en internationale organisaties ter ondersteuning van ontwapening en wapenbeheersingsactiviteiten in Zuidoost-Europa. De algemene doelstelling van deze actie is om de veiligheid in de regio Zuidoost-Europa en in de EU te verbeteren door de dreiging die uitgaat van illegale SALW en munitie daarvoor, in en vanuit Zuidoost-Europa en Oekraïne te bestrijden. De uitvoering ervan zal leiden tot een verdieping en aanvulling van de bijstand van de Unie inzake SALW-beheersing die is verleend bij de recente Besluiten 2010/179/GBVB, 2013/730/GBVB ( 2 ) , (GBVB) 2016/2356, (GBVB) 2018/1788, (GBVB) 2019/2111 en (GBVB) 2024/381 ( 3 ) van de Raad tot wijziging van Besluit (GBVB) 2019/2111 (dat op 31 december 2024 verstrijkt). Zij zal eveneens bijdragen tot de verwezenlijking van de door Besluit (GBVB) 2022/2321 van de Raad ondersteunde doelstellingen van het Regionale uitvoeringsplan en de routekaart. De actie zal bijdragen aan een versterkte regionale samenwerking en kennis- en informatie-uitwisseling over de beheersing van SALW; zal de ontwikkeling van een wet- en regelgevingskader inzake SALW, vuurwapens en explosieven, en de afstemming op het Uniekader en normalisatie in Zuidoost-Europa ondersteunen; zal de steun voor empirisch onderbouwde beleidsvorming wat betreft de beheersing van SALW voortzetten, daarbij rekening houdend met de behoeften van zowel mannen als vrouwen; zal zorgen voor capaciteitsopbouw bij de douaneautoriteiten, de grenspolitiediensten en de gerechtelijke politiediensten van de Westelijke Balkan teneinde de illegale handel in en het illegale bezit van vuurwapens tegen te gaan en de capaciteit voor fysieke beveiliging en voorraadbeheer (PSSM) te verbeteren door modernisering van de infrastructuurbeveiliging, vermindering van overschotten en opleiding. Meer in het algemeen zal het project bijdragen aan de vrede en veiligheid in Europa en in de wereld, en zal het tegelijkertijd de regionale stabiliteit verbeteren via werkzaamheden in het kader van de Raad voor regionale samenwerking en in partnerschap met andere internationale partners en initiatieven op dit gebied. De actie zal rechtstreeks bijdragen tot de uitvoering van de EU-veiligheidsstrategie, de EU-SALW-strategie, het EU-actieplan inzake illegale vuurwapenhandel, de EU-beleidscyclus voor georganiseerde en zware internationale criminaliteit (Empact Firearms), het Wapenhandelsverdrag, het VN-actieprogramma ter voorkoming, bestrijding en uitroeiing van de illegale handel in SALW in al zijn aspecten, het internationaal traceringsinstrument, het VN-Vuurwapenprotocol, Resolutie 1325 (2000) inzake vrouwen, vrede en veiligheid van de VN-Veiligheidsraad en de VN-agenda voor ontwapening, en zal in het bijzonder de regionale samenwerking bij het bestrijden van de dreiging die uitgaat van de verspreiding van SALW en munitie daarvoor intensiveren. De resultaten van het project zullen tevens rechtstreeks bijdragen tot de uitvoering van duurzameontwikkelingsdoel nr. 16 van de Agenda 2030 dat betrekking heeft op vreedzame en rechtvaardige samenlevingen, in het bijzonder de streefdoelen 16.1 (alle vormen van geweld en het daarmee verband houdende sterftecijfer overal aanzienlijk verminderen) en 16.4. (de illegale wapenstromen drastisch beperken), en van doel nr. 5 inzake gendergelijkheid. Meer bepaald zal het project: — bijdragen aan een versterkte regionale samenwerking en kennis- en informatieuitwisseling over de beheersing van SALW; — de capaciteitsopbouw ondersteunen bij de douaneautoriteiten, de grenspolitiediensten en de gerechtelijke politiediensten van de Westelijke Balkan, om de illegale handel in en het illegale bezit van vuurwapens tegen te gaan; — de verdere capaciteitsverbetering van fysieke beveiliging en voorraadbeheer ondersteunen. 2. Keuze van het uitvoeringsorgaan en coördinatie met andere financieringsinitiatieven Het Seesac is een gezamenlijk initiatief van het Ontwikkelingsprogramma van de Verenigde Naties (UNDP) en de Raad voor regionale samenwerking, en fungeert derhalve als contactpunt voor alle SALW-gerelateerde activiteiten in Zuidoost-Europa. Als uitvoerende instantie van het Regionale uitvoeringsplan werkt het Seesac al sinds 2002 met stakeholders in Zuidoost-Europa aan de toepassing van een holistische aanpak van de beheersing van SALW via een brede waaier aan activiteiten, waaronder: het faciliteren van strategische en operationele regionale samenwerking; het ondersteunen van beleidsontwikkeling en capaciteitsverbetering voor instellingen; bewustmakingscampagnes en SALW-inzamelingscampagnes; voorraadbeheer, vermindering van overschotten, verbetering van de markerings- en traceringscapaciteiten; en controle op wapenexport. Het Seesac beschikt dus over een unieke capaciteit en ervaring wat betreft de uitvoering van regionale multistakeholderinitiatieven in de gemeenschappelijke politieke en economische context van de partners in de regio Zuidoost-Europa, zorgt daarbij voor nationale en regionale zeggenschap en de langetermijnduurzaamheid van zijn acties, en heeft zich ontwikkeld tot voornaamste regionale instantie op het gebied van SALW-beheersing. Het Seesac onderhoudt een bilaterale en multilaterale communicatie met alle actoren en organisaties ter zake. In dit verband fungeert het nog steeds als het secretariaat van de Regionale stuurgroep voor SALW. Daarnaast is het Seesac ook aangeduid als secretariaat van het MPTF. Het Seesac neemt ook deel aan de coördinatievergaderingen van de Werkgroep SALW/MA, een informeel coördinatiemechanisme voor acties ter beheersing van SALW, waarvan ook de NAVO, de Unie, de OVSE en het Bureau van de Verenigde Naties voor ontwapeningszaken (UNODA) deel uitmaken. Het Seesac levert regelmatig een bijdrage aan betrokken regionale fora zoals de bijeenkomsten van de ministers van Justitie en Binnenlandse Zaken van de EU en de Westelijke Balkan, het NAVO-proces voor structurele informatie-uitwisseling over SALW en de bijeenkomsten van de ministers van Defensie van Zuidoost-Europa. Ook blijft het Seesac een breed netwerk van formele en informele partnerschappen onderhouden met organisaties zoals het Centrum voor Veiligheidssamenwerking RACVIAC (Regional Arms Control Verification and Implementation Assistance Centre) en het OVSE-Forum voor Veiligheidssamenwerking. Er vinden regelmatig coördinatievergaderingen en informatie-uitwisselingen plaats met VN-organisaties zoals het Bureau van de Verenigde Naties voor drugs- en misdaadbestrijding (UNODC) en het UNODA via het VN-mechanisme tot coördinatie van de actie op het gebied van handvuurwapens en in het kader van andere fora. Het Seesac doet aldus dienst als een regionaal knoop- en contactpunt voor een brede waaier aan thema’s in verband met de hervorming van de veiligheidssector en in het bijzonder SALW-beheersing en voorraadbeheer. Het Seesac onderhoudt nauwe contacten met en verleent steun aan betrokken Unie-instanties, in de eerste plaats DG NEAR, DG HOME, Europol, Interpol en Frontex, alsmede door de EU geleide initiatieven zoals Empact Firearms, en de Groep Europese vuurwapendeskundigen (EFE). Zo kunnen de tegenhangers in de Westelijke Balkan op een doeltreffendere manier worden bereikt. Het Seesac, dat in Belgrado gevestigd is, bestrijkt momenteel heel Zuidoost-Europa en is actief in Albanië, Bosnië en Herzegovina, Kosovo ( *1 ) , de Republiek Moldavië, Montenegro, de Republiek Noord-Macedonië en Servië. Ook aan Oekraïne wordt beperkte steun verleend. In het verleden was het Seesac ook actief in Bulgarije, Kroatië en Roemenië. De regionale zeggenschap wordt gegarandeerd via de Raad voor regionale samenwerking en de Regionale stuurgroep, waar vertegenwoordigers van alle Zuidoost-Europese staten strategische sturing verlenen en met initiatieven en steunverzoeken komen. Het Seesac heeft gepionierd door gemeenschappelijke problemen aan te pakken met regionale initiatieven. Die aanpak heeft indrukwekkende resultaten opgeleverd in Zuidoost-Europa, niet alleen omdat hij heeft geleid tot essentiële informatie-uitwisseling en gezonde regionale concurrentie, maar ook omdat de holistische uitvoeringswijze op nationaal en regionaal niveau samenhangende en gemakkelijk meetbare resultaten in de hand werkt. Het Seesac heeft bij vorige door de Unie gefinancierde projecten een zeer groot deel van de voorgenomen activiteiten ook daadwerkelijk uitgevoerd, met duurzame projectresultaten door nationale zeggenschap over de projecten en activiteiten te bewerkstelligen en te bevorderen, en regionale coördinatie, ervaring en de uitwisseling van beste praktijken, alsmede regionaal onderzoek, aan te moedigen. Door zijn expertise inzake SALW en zijn grondige kennis van de regionale aangelegenheden en de belanghebbenden is het Seesac de meest geschikte uitvoeringspartner voor deze specifieke actie. 3. Projectbeschrijving De nieuwe fase van het project bouwt voort op de verwezenlijkingen in het kader van de Besluiten 2004/791/GBVB ( 4 ) , 2010/179/GBVB, 2013/730/GBVB, (GBVB) 2016/2356, (GBVB) 2018/1788, (GBVB) 2019/2111 en (GBVB) 2024/381 van de Raad van 22 januari 2024 tot wijziging van Besluit (GBVB) 2019/2111 en in aanvulling op het lopende Besluit (GBVB) 2022/2321 van de Raad en het door de Europese Commissie gefinancierde regionale IPA-project “ Ondersteuning ter versterking van de strijd tegen het illegale bezit van, het misbruik van, en de handel in handvuurwapens en lichte wapens (SALW) in de Westelijke Balkan ”. Het accent zal op drie belangrijke gebieden liggen en de holistische aanpak van de dreiging van SALW in de regio Zuidoost-Europa zal worden behouden. De drie gebieden hebben betrekking op zowel het strategische en beleidsniveau als op de operationele aspecten, waardoor rechtstreeks bijstand wordt verleend aan alle niveaus van SALW-beheersing, met de nadruk op versterking van de regionale samenwerking, kennisuitwisseling en informatie-uitwisseling; capaciteitsopbouw van douaneautoriteiten, grenspolitiediensten en gerechtelijke politiediensten in de Westelijke Balkan om de illegale handel in en het illegale bezit van vuurwapens tegen te gaan, en verbetering van de capaciteit voor fysieke beveiliging en voorraadbeheer via verbeterde infrastructuurbeveiliging, beperking van overschotten en opleiding. Concreet zal het project leiden tot: — versterkte regionale samenwerking en uitwisseling van kennis en informatie over wapenbeheersing; — versterkte capaciteit van douaneautoriteiten, grenspolitiediensten en gerechtelijke politiediensten in de Westelijke Balkan om de illegale handel in en het illegale bezit van vuurwapens tegen te gaan; — verbeterde PSSM-capaciteit door betere infrastructuurbeveiliging, beperking van overschotten, en opleiding. De strategie van het project is gebaseerd op de unieke aanpak van het Seesac waarbij het vertrouwen en de samenwerking in de regio Zuidoost-Europa wordt bevorderd als noodzakelijke voorwaarde voor het tot stand brengen van concrete en meetbare grondige hervormingen. In het bijzonder op regionaal niveau zijn verschillende door het Seesac gefaciliteerde samenwerkingsprocessen, waarbij zowel beleidsmakers als praktijkmensen op operationeel niveau zijn betrokken, essentieel gebleken om te zorgen voor een concurrerende omgeving die gunstig is voor de uitwisseling van kennis, expertise en informatie. Dit heeft niet alleen geholpen om de capaciteit in de regio Zuidoost-Europa te vergroten, maar belangrijker, ook om vertrouwen op te bouwen en rechtstreekse samenwerking tussen instellingen en individuele deskundigen te bevorderen, wat, naast andere factoren, geleid heeft tot het opstellen van de routekaart. Voorts heeft de op regionale samenwerking gebaseerde aanpak de inspanningen van de regio Zuidoost-Europa om de wapenhandel te beheersen, transparanter en efficiënter gemaakt, met als gevolg dat de Zuidoost-Europese landen wat betreft de rapportage over wapenoverdrachten nu wereldwijd tot de meest transparante landen behoren. Het project zal daarom regionale samenwerking blijven bevorderen als een essentieel element dat bijdraagt tot meetbare resultaten. Het geografisch toepassingsgebied van het project is Zuidoost-Europa. De rechtstreekse begunstigden zijn de bevoegde autoriteiten in Albanië, Bosnië en Herzegovina, Montenegro, Servië, Moldavië, Noord-Macedonië en Kosovo. Daarnaast zal het project ernaar streven Oekraïne te blijven ondersteunen door de overdracht van kennis, opgedane ervaring en beste praktijken die in de Westelijke Balkan zijn ontwikkeld. 3.1. Bevorderen van regionale samenwerking en steun voor empirisch onderbouwde beleidsvorming op het gebied van SALW-beheersing, waardoor de dreiging van de illegale verspreiding van SALW verder wordt teruggedrongen Doel De eerste component heeft tot doel verder bij te dragen aan het versterken van de capaciteit voor het ontwerpen en uitvoeren van empirisch onderbouwd beleid op het gebied van SALW-beheersing, en aan de normalisatie van benaderingen door middel van regionale samenwerking op het strategische en operationele niveau van SALW-commissies en het Zuidoost-Europese netwerk van vuurwapendeskundigen (Seefen), die de ruggengraat vormen van de regionale aanpak van SALW-beheersing in Zuidoost-Europa. Voorts zal steun worden verleend voor de uitwisseling van informatie en kennis, voor verdere capaciteitsontwikkeling op het gebied van gegevensverzameling en -analyse, voor afstemming en normalisatie van de wet- en regelgevingskaders inzake SALW, en voor de integratie van het genderperspectief in het SALW-beheersingsbeleid. Dit zal op zijn beurt bijdragen tot de doelstellingen 1, 2 en 3 van de routekaart. Beschrijving Voortbouwend op de succesvolle aanpak waarbij netwerkvorming op regionaal niveau wordt gestimuleerd, zal deze component de regionale samenwerking tussen SALW-commissies blijven bevorderen via regelmatige regionale bijeenkomsten, informatie-uitwisseling en inspanningen voor het verzamelen van gegevens en het vergroten van de capaciteit voor empirisch onderbouwde beleidsvorming. De transparantie van wapenoverdrachten zal ook worden verhoogd door het proces van regionale informatie-uitwisseling over wapenoverdrachten gedeeltelijk te integreren in de samenwerking tussen SALW-commissies en door de blijvende transparantie van wapenoverdrachten in Zuidoost-Europa te ondersteunen. Tot slot wordt met deze component technische steun verleend via doelgericht en vraaggestuurd beleidsrelevant onderzoek en nota’s voor beleidsmakers. Gezien het risico van de illegale handel in vuurwapens naar de Unie en het gebruik van vuurwapens in georganiseerde criminaliteit en bij terroristische incidenten vormt ook de ontwikkeling van gedegen systemen en mechanismen voor het verzamelen en uitwisselen van gegevens een essentieel onderdeel in de strijd tegen deze dreiging. Het Seesac is al lange tijd actief in de regio Zuidoost-Europa, en met name dankzij de succesvolle implementatie van de Besluiten 2013/730/GBVB, (GBVB) 2016/2356, (GBVB) 2018/1788, (GBVB) 2019/2111 en Besluit (GBVB) 2024/381 van de Raad van 22 januari 2024 tot wijziging van Besluit (GBVB) 2019/2111, inclusief het opzetten en faciliteren van het Seefen, is het bij dergelijke inspanningen een voortrekker. Het organiseert samenwerkingsprocessen en helpt de capaciteit van rechtshandhavingsinstanties op het vlak van markering, tracering en registratie te vergroten, onder meer door technische bijstand en ondersteuning bij het opzetten en verbeteren van registratiesystemen. Deze component zal dan ook voortbouwen op de in de voorgaande periode gelegde basis door het Seefen verder te versterken en het tegelijkertijd te gebruiken als platform om rechtshandhavingsinstanties in Zuidoost-Europa en daarbuiten, intensiever te laten samenwerken in de strijd tegen de illegale handel in SALW en munitie daarvoor. Alle Seefen-activiteiten zullen nauw worden afgestemd op en bijdragen tot de inspanningen van Europol, Empact, de EFE, DG Migratie en Binnenlandse Zaken, Interpol, Eurojust en Frontex, en andere betrokken actoren. Tot slot zal de component ingaan op de dringende behoefte aan een strenger wet- en regelgevingskader voor de beheersing van SALW en vuurwapens in de Westelijke Balkan, teneinde de wapenbeheersing doeltreffend te reguleren en beter te kunnen inspelen op dreigingen in dat verband. Zo wordt het mogelijk de wapenbeheersingswetten en -procedures in de Westelijke Balkan met elkaar verenigbaar te maken en de procedures en praktijken voor de beheersing van SALW en vuurwapens te standaardiseren. Dat zou rechtshandhavings- en gerechtelijke instanties in staat stellen om rechtstreeks samen te werken, informatie uit te wisselen en gezamenlijke of parallelle onderzoeken te voeren. Daarbij zal worden voortgebouwd op de ondersteuning die wordt verleend op grond van Besluit (GBVB) 2018/1788 van de Raad, door op maat gesneden nationale en regionale thematische workshops te ontwikkelen, het compendium van de regionale wapenwetten bij te werken en op verzoek advies te verlenen. Het project beoogt met name regionale samenwerking te faciliteren en empirisch onderbouwde beleidsvorming op het gebied van SALW-beheersing te ondersteunen door middel van: — regionale vergaderingen van SALW-commissies (twee keer per jaar) in Zuidoost-Europa, met de focus op de uitwisseling van informatie en kennis en normalisatie van het wapenbeheersingsbeleid; — regionale vergaderingen van het Seefen (een keer per jaar), met bijzondere aandacht voor operationele informatie-uitwisseling en grensoverschrijdende samenwerking bij de bestrijding van de illegale handel in vuurwapens; — technisch advies en technische ondersteuning, op verzoek, aan SALW-commissies en het Seefen, met het oog op het verbeteren van de ontwikkeling, het ontwerp, de vaststelling en de uitvoering van beleid; — ondersteuning, op verzoek, van de afstemming van de wapenbeheersingswetgeving op wijzigingen in de betreffende EU-wetgeving, en van normalisatie in de gehele regio Zuidoost-Europa; — ondersteuning voor het verzamelen en analyseren van SALW-gegevens; — onderhoud van het platform voor het monitoren van gewapend geweld, en regelmatige publicatie van monitoren over de trends op het gebied van gewapend geweld die in Zuidoost-Europa worden waargenomen; — verdere integratie van het genderperspectief in het beleid voor SALW-beheersing; — onderhoud van het onlineplatform voor informatie-uitwisseling, en het versterken ervan door de vraaggestuurde ontwikkeling van beleidsrelevante kennisproducten. Projectresultaten/uitvoeringsindicatoren: — beleggen van mogelijk tot zes regionale vergaderingen van de SALW-commissies; — beleggen van mogelijk tot drie regionale vergaderingen van het Seefen (tweemaal per jaar), met de focus op netwerkvorming en informatie-uitwisseling tussen rechtshandhavingsdeskundigen op het gebied van vuurwapens; — vergroten van de capaciteit van de leden van de SALW-commissies en het Seefen door technische ondersteuning en adviesverlening; — gelegenheid bieden tot informatie-uitwisseling, kennisoverdracht en normalisatie van benaderingen; — organiseren van mogelijk tot tien thematische workshops voor de begunstigden die steun verlenen voor het aanpassen van de wetgeving aan het acquis en voor normalisatie in de regio Zuidoost-Europa; — verstrekken van expertise, advies en technische ondersteuning met het oog op de actualisering van wetgeving en beleid, teneinde deze op het regelgevingskader en de normen van de EU af te stemmen; — publiceren van maandelijkse monitoren over de trends inzake gewapend geweld in de regio Zuidoost-Europa; — verzamelen, analyseren en verspreiden van gegevens van autoriteiten; — integreren van het genderperspectief in de beleidsvorming inzake SALW. 3.2. Verdere ondersteuning bieden voor de capaciteitsopbouw van rechtshandhavings- en grensautoriteiten om de illegale handel in wapens en explosieven te voorkomen en te bestrijden Doel De tweede component moet de nodige ondersteuning bieden om de illegale handel in SALW tegen te gaan door de werkprocessen, de uitrusting en de opleiding van bepaalde rechtshandhavingsinstanties te verbeteren. Dit is conform doelstelling 3 van de routekaart, namelijk een aanzienlijke vermindering van de illegale stromen vuurwapens, munitie en explosieven. Beschrijving Deze component zal de regionale autoriteiten ondersteunen bij de opbouw van de capaciteit om zowel de preventieve als de repressieve activiteiten te verrichten die nodig zijn om de illegale handel in vuurwapens, munitie en explosieven vanuit en door hun jurisdictie met succes vast te stellen, te dwarsbomen en te bestrijden. In de Europese Veiligheidsagenda is de bestrijding van de illegale handel in vuurwapens een prioriteit. In de agenda wordt gepleit voor een herziening van het rechtskader en voor een intensivering van de strijd tegen de illegale handel in vuurwapens. De bronnen van de illegale handel in vuurwapens en explosieven zijn divers, en controles aan de buitengrenzen en politie- en douanesamenwerking blijven van het allergrootste belang, zoals vermeld in de EU-SALW-strategie. Op het niveau van de regio Zuidoost-Europa zullen de Unie en de lidstaten helpen bij het versterken van de capaciteit van rechtshandhavingsinstanties om illegale wapenhandelnetwerken op te sporen, te verstoren en tegen te gaan en om te voorkomen dat vuurwapens terroristen en criminelen via de illegale markt bereiken, onder meer door illegale financiering en illegaal vervoer van wapens te blokkeren en door de grenspolitie, de gerechtelijke politie en de douane een grotere rol te geven. Vanwege de grensoverschrijdende aard van illegale wapenhandel is het met name van belang om de buurlanden te ondersteunen. Versterkte grensoverschrijdende controle is een van de centrale vereisten voor een totaalaanpak van de bestrijding van de illegale handel in en van illegale stromen van vuurwapens, essentiële onderdelen, munitie en explosieven in de Westelijke Balkan. Doeltreffende grenscontroles hebben een afschrikkend effect op criminaliteit in al haar facetten, en helpen om vertrouwen op te bouwen. Strenge en doeltreffende grenscontroles vormen de grondslag voor elk langlopend programma op het gebied van nationale en regionale veiligheid. In het algemeen is er extra grenscontrolecapaciteit nodig om de grensoverschrijdende illegale handel in wapens, munitie en explosieven doeltreffend te kunnen bestrijden. In het kader van Besluit (GBVB) 2022/2321 wordt een voorlopige beoordeling van de capaciteit van de douanediensten van de jurisdicties uitgevoerd, waarin de nadruk voornamelijk ligt op het rechtskader en de administratieve en technische capaciteiten van de douaneautoriteiten om illegale handel in vuurwapens te kunnen bestrijden. Uit de voorlopige bevindingen van de beoordeling blijkt met name het gebrek aan gerichte opleiding over de opsporing van vuurwapens aan de grenzen en over de geldende operationele standaardprocedures inzake SALW-beheersing. Daarnaast is verdere steun nodig voor de capaciteitsontwikkeling van de grens- en gerechtelijke politiediensten, voortbouwend op de activiteiten die reeds zijn uitgevoerd in het kader van de Besluiten (GBVB) 2019/2111 en (GBVB) 2024/381 tot wijziging van Besluit (GBVB) 2019/2111 en op basis van de aanbevelingen van de behoeftebeoordeling van deze twee diensten die is uitgevoerd op grond van Besluit (GBVB) 2018/1788. De bijstand in het kader van deze component zal voornamelijk gericht zijn op de ontwikkeling van operationele standaardprocedures en thematische opleidingen op het niveau van jurisdicties voor douaneautoriteiten en op de ontwikkeling van thematische opleidingen en op de aanschaf van uitrusting voor grens- en gerechtelijke politiediensten. Daarnaast zullen er regionale workshops blijven plaatsvinden. De voorgestelde activiteiten vormen een aanvulling op het werk van het Seefen en zullen nauw worden afgestemd op andere lopende acties in Zuidoost-Europa die de Unie ondersteunt, in de eerste plaats de EU-beleidscyclus voor georganiseerde en zware internationale criminaliteit en meer bepaald de operationele actieplannen van Empact Firearms, en de activiteiten van Europol, Frontex en Interpol. Daartoe worden: — operationele standaardprocedures ontwikkeld en opleiding verstrekt voor grensbeheer in de strijd tegen illegale wapenhandel, ter ondersteuning van de douaneautoriteiten in Albanië, Bosnië en Herzegovina, Kosovo, Montenegro, Servië en de Republiek Noord-Macedonië; — uitrusting en opleiding verstrekt voor grens- en gerechtelijke politiediensten in de strijd tegen illegale wapenhandel, ter ondersteuning van de gerechtelijke politiediensten in Albanië, Bosnië en Herzegovina, Kosovo, Montenegro, Servië en de Republiek Noord-Macedonië. Projectresultaten/uitvoeringsindicatoren: — ontwikkeling van mogelijk tot 6 operationele standaardprocedures per douanedienst; — organisatie van mogelijk tot 6 thematische opleidingen per douanedienst; — organisatie van mogelijk tot 2 regionale workshops voor grens- en douanediensten; — verstrekking van uitrusting voor grenspolitie en opleiding voor het gebruik van de uitrusting; — organisatie van mogelijk tot 6 thematische opleidingen voor grensdiensten per jurisdictie; — verstrekking van uitrusting voor gerechtelijke politie en opleiding voor het gebruik van de uitrusting; — organisatie van mogelijk tot 6 thematische opleidingen voor gerechtelijke politie per jurisdictie; — organisatie van mogelijk tot 2 regionale workshops voor gerechtelijke politie. 3.3. Verbetering van de capaciteit voor fysieke beveiliging en voorraadbeheer (PSSM) via verbeterde infrastructuurbeveiliging, beperking van overschotten en opleiding Doel Vermindering van het proliferatierisico door een betere beveiliging van wapen- en munitievoorraden en een beperking van SALW-overschotten. Beschrijving Doel van de derde component is autoriteiten van binnenlandse zaken en politieautoriteiten te ondersteunen bij de verdere verbetering van beveiligingsinfrastructuur en operationele standaardprocedures voor prioritaire opslagplaatsen, waar het risico op diefstal en illegale proliferatie van SALW en munitie nog steeds aanzienlijk is. Deze component is gebaseerd op de Besluiten (GBVB) 2016/2356, (GBVB) 2019/2111 en (GBVB) 2024/381 tot wijziging van Besluit (GBVB) 2019/2111 en is in overeenstemming met doelstelling 7 van de routekaart, die gericht is op een aanzienlijke vermindering van het proliferatierisico en van de omleiding van vuurwapens, munitie en explosieven, en met doelstelling 6, die gericht is op de systematische vermindering van overschotten en de vernietiging van in beslag genomen SALW en munitie. Het Seesac gebruikt met succes een tweeledige aanpak bestaande uit: 1) betere beveiliging van opslagplaatsen, en 2) capaciteitsopbouw van het met voorraadbeheer belaste personeel, resulterend in een aanzienlijke verbetering van de beveiligingsvoorschriften en terugdringing van het risico op ongewenste proliferatie van voorraden SALW en de munitie daarvoor. Aan de hand van een totaalaanpak van fysieke beveiliging en voorraadbeheer van SALW en de munitie daarvoor heeft het Seesac deze tweeledige aanpak uitgebreid met het beperken van overschotten, waardoor proliferatierisico’s verder worden teruggedrongen. Het project zal de beveiliging van de wapen- en munitieopslagplaatsen in Zuidoost-Europa blijven verbeteren door de specifieke technische en infrastructurele bijstand conform de internationale beste praktijken en normen voort te zetten. Terwijl de beveiliging in militaire opslagplaatsen aanzienlijk is toegenomen dankzij Besluit 2013/730/GBVB van de Raad, zijn voor het Seesac de voorraden van de politie en van autoriteiten van binnenlandse zaken een punt van zorg vanwege het gebrek aan capaciteit voor beveiliging, ontoereikende registratie- en voorraadbeheerscapaciteiten en complexere systemen die ook wapens voor opleiding en in beslag genomen vuurwapens omvatten. Er zal steun worden verstrekt om SALW-bewaarruimten van de politie en de autoriteiten van binnenlandse zaken beter te beveiligen door middel van infrastructuurverbeteringen. Bewaarruimten in lokale politiebureaus zijn prioritair, gezien het mogelijke risico op omleiding, maar ook het mogelijke gevaar voor de openbare veiligheid, indien er verschillende gevaarlijke materialen onder slechte omstandigheden samen worden bewaard. Er zal eveneens steun worden verleend om overtollige en in beslag genomen SALW en munitie te beperken, om zo het risico op de illegale verspreiding ervan verder terug te dringen. Belangrijkste beoogde activiteiten: — ondersteuning voor verbeterde beveiliging van SALW-bewaarruimten van de politie en de autoriteiten van binnenlandse zaken door middel van infrastructuurverbeteringen; — ondersteuning voor de vernietiging van SALW-overschotten en/of in beslag genomen SALW; — ondersteuning voor voorraadbeheer en inspectiesystemen. Projectresultaten/uitvoeringsindicatoren: — betere beveiliging van mogelijk tot 6 bewaarruimten; — vernietiging van mogelijk tot 5 000 stuks conventionele wapens; — organisatie van mogelijk tot drie thematische workshops. 4. Begunstigden De directe begunstigden van het project zijn de instanties die belast zijn met SALW-beheersing in Zuidoost-Europa. De autoriteiten van binnenlandse zaken, politiediensten, douaneautoriteiten, grenswachten, rechercheurs en aanklagers van de Republiek Albanië, Bosnië en Herzegovina, Kosovo, de Republiek Moldavië, Montenegro, de Republiek Servië en de Republiek Noord-Macedonië zullen profijt trekken van informatie-uitwisseling en het delen van kennis, hetgeen zal leiden tot normalisatie via regionale samenwerking, capaciteitsontwikkeling, betere procedures en aanlevering van gerichte, gespecialiseerde uitrusting die noodzakelijk is om op beleids-, operationeel en technisch gebied vooruitgang te boeken bij de beheersing van SALW. De SALW-commissies en andere instellingen die belast zijn met de beheersing van SALW in Zuidoost-Europa zullen ten slotte baat hebben bij opleiding, gegevensuitwisseling en regionale samenwerking. De voorgestelde activiteiten stemmen volledig overeen met de nationale prioriteiten inzake SALW-beheersing en met de routekaart, en zijn door de bevoegde nationale SALW-beheersingsinstanties goedgekeurd, wat blijk geeft van hun betrokkenheid bij en hun inzet voor het verwezenlijken van projectresultaten. De bevolking van de landen in Zuidoost-Europa, Oost-Europa en de Unie, die bedreigd worden door de grootschalige SALW-proliferatie, zullen profijt trekken van deze projecten door de afname van het risico. 5. Zichtbaarheid van de Unie Het Seesac zal er met passende maatregelen voor zorgen dat bekend wordt gemaakt dat de Unie de actie heeft gefinancierd. Die maatregelen zullen worden uitgevoerd overeenkomstig de Financiële en Administratieve Kaderovereenkomst tussen de Europese Unie en de Verenigde Naties ( 5 ) . Het Seesac zal zo de zichtbaarheid van de Uniebijdrage waarborgen met passende profilering en publiciteit, en daarbij de rol van de Unie benadrukken, de transparantie van de Uniemaatregelen waarborgen, en bekendheid geven aan de redenen die tot het project hebben geleid, aan de steun van de Unie voor het project en aan de resultaten waartoe die steun heeft geleid. Op het door het project geproduceerde materiaal zal de vlag van de EU duidelijk zichtbaar zijn, overeenkomstig de richtsnoeren van de Unie voor het juiste gebruik en de juiste weergave van de vlag. Aangezien de geplande maatregelen sterk verschillen qua reikwijdte en aard, zal het project op verschillende manieren onder de aandacht worden gebracht, onder meer via traditionele media, websites, sociale media, en informatie- en promotiemateriaal, waaronder infographics, folders, nieuwsbrieven, persmededelingen en andere instrumenten, naargelang het geval. De in het kader van dit project gefinancierde publicaties, openbare evenementen, campagnes, uitrusting en bouwwerken worden van een passende visuele identiteit voorzien. Teneinde de impact van het project te vergroten door bewustmaking van de diverse nationale regeringen en de bevolking, de internationale gemeenschap en de lokale en internationale media, wordt iedere doelgroep aangesproken in de passende taal. Er zal bijzondere nadruk worden gelegd op nieuwe media en aanwezigheid op het internet. 6. Duur Op basis van de ervaring met de uitvoering van de Besluiten 2013/730/GBVB, (GBVB) 2016/2356, (GBVB) 2018/1788 en (GBVB) 2019/2111 van de Raad en (GBVB) 2024/381 tot wijziging van Besluit (GBVB) 2019/2111 en gezien de regionale reikwijdte van het project, het aantal begunstigden en het aantal en de complexiteit van de geplande activiteiten, is voor de uitvoering een termijn van 36 maanden uitgetrokken. 7. Algemene opzet De technische uitvoering van deze actie is toevertrouwd aan het UNDP, dat handelt namens het Seesac, het regionaal initiatief dat werkt onder mandaat van het UNDP en van de Raad voor regionale samenwerking, de opvolger van het Stabiliteitspact voor Zuidoost-Europa. Het Seesac is de uitvoerende instantie van het regionaal uitvoeringsplan en fungeert derhalve als contactpunt voor alle vraagstukken in verband met SALW in de regio Zuidoost-Europa, en neemt onder andere de coördinatie van de uitvoering van de routekaart op zich. Het UNDP draagt, namens het Seesac, de algemene verantwoordelijkheid voor de uitvoering van de projectactiviteiten en moet verantwoording afleggen voor de uitvoering van het project. Het project heeft een looptijd van drie jaar (36 maanden). Het wordt uitgevoerd door het Seesac-projectbureau in Belgrado. In de begroting zijn drie soorten kosten in verband met het beheer en de administratie van het project vastgelegd: — beheerskosten, — administratiekosten en — evaluatiekosten. Onder de beheerskosten van het project vallen de kosten voor het personeel dat de projectuitvoering beheert en in die zin taken verricht die rechtstreeks toe te schrijven zijn aan de uitvoering van de actie. De personeelskosten worden in rekening gebracht via projectkosten voor de tijd die rechtstreeks aan de uitvoering van de actie wordt besteed. Het beheerspersoneel van het projectbureau voert de volgende taken uit: — zorgen voor het effectieve beheer van het project, coördineren met de nationale bureaus en partners, zorgen voor de tijdige levering van de output en voor effectieve financiële en activiteitenrapportage aan de donor; — zorgen voor een resultaatgerichte, doeltreffende, efficiënte en verantwoordingsplichtige uitvoering van de activiteiten en toewerken naar de in het projectdocument beoogde projectresultaten, conform het vereiste kwaliteitsniveau en binnen de gestelde tijds- en kostenbeperkingen. Onder de administratiekosten van het project vallen de kosten voor het personeel dat belast is met de administratie van de projectuitvoering en in die zin taken verricht die rechtstreeks toe te schrijven zijn aan de uitvoering van de actie en de operationele kosten van het bureau. De personeelskosten worden in rekening gebracht via projectkosten voor de tijd die rechtstreeks aan de uitvoering van de actie wordt besteed. Het administratief personeel van het projectbureau voert de volgende taken uit: — verrichten van aanbestedingsprocedures, aankopen en boekhoudkundige acties in overeenstemming met de voorwaarden van de actie; — beheer van vouchers en vorderingsverzoeken en follow-up van de aankoop van goederen en diensten; — beheer van de administratie en de uitvoering van projectactiviteiten en toepassing van strategieën voor financieel beheer; — administratieve ondersteuning bij de voorbereiding van vergaderingen, workshops, seminars, conferenties en andere evenementen, met inbegrip van logistieke voorbereiding, reizen, voorbereiding van opleidingsmateriaal en uitvoering van bijbehorende administratieve taken; — ondersteuning bij het beheer van het programma, het beheer van de begrotingen en de werking van het systeem voor optimale kostenvergoeding; — verlenen van vervoersdiensten voor het projectpersoneel. De operationele kosten van het bureau omvatten verschillende categorieën kosten die rechtstreeks toe te schrijven zijn aan de uitvoering van de actie en die noodzakelijk zijn voor het functioneren van het projectbureau, waaronder: — reis- en verblijfkosten van personeel en andere personen die rechtstreeks voor de werkzaamheden van het projectbureau zijn ingezet; — afschrijvingskosten en huurkosten van de kantoren van het project en de uitrusting en de activa waaruit het projectbureau bestaat; — kosten van specifiek voor de activiteiten van het projectbureau gegunde onderhouds- en reparatiecontracten; — kosten van verbruiksgoederen en benodigdheden die specifiek voor de activiteiten van het projectbureau zijn aangekocht; — kosten van specifiek voor de activiteiten van het projectbureau aangekochte IT- en telecommunicatiediensten; — kosten van specifiek voor de activiteiten van het projectbureau geleverde energie en geleverd water; — kosten van contracten voor faciliteitenbeheer, met inbegrip van beveiligingskosten en verzekeringskosten, die specifiek voor de activiteiten van het projectbureau zijn gegund. De projectevaluatiekosten zijn uitgedrukt als een forfaitair bedrag op basis van de eerder gemaakte kosten van hetzelfde type voor soortgelijke projecten. De gemaakte kosten hebben uitsluitend betrekking op de projectspecifieke actie. 8. De partners Het Seesac voert de actie rechtstreeks uit in nauwe samenwerking met SALW-commissies en met de autoriteiten van binnenlandse zaken en de politiediensten van Albanië, Bosnië en Herzegovina, Kosovo, de Republiek Moldavië, Montenegro, Servië en de Republiek Noord-Macedonië, en de betrokken instellingen in Oekraïne. Andere instellingen zullen nauw bij de actie worden betrokken, in overeenstemming met de holistische multistakeholderaanpak van SALW-beheersing. ( 1 ) Besluit (GBVB) 2018/1788 van de Raad van 19 november 2018 ter ondersteuning van het Uitwisselingscentrum voor Zuidoost- en Oost-Europa inzake de beheersing van het aantal handvuurwapens en lichte wapens (Seesac) voor de uitvoering van de regionale routekaart voor de strijd tegen illegale wapenhandel in de Westelijke Balkan ( PB L 293 van 20.11.2018, blz. 11 ). ( 2 ) Besluit 2013/730/GBVB van de Raad van 9 december 2013 ter ondersteuning van de ontwapenings- en wapenbeheersingsactiviteiten van het Seesac in Zuidoost-Europa in het kader van de strategie van de EU ter bestrijding van de illegale accumulatie van en handel in handvuurwapens en lichte wapens (SALW) en munitie daarvoor ( PB L 332 van 11.12.2013, blz. 19 ). ( 3 ) Besluit (GBVB) 2024/381 van de Raad van 22 januari 2024 tot wijziging van Besluit (GBVB) 2019/2111 van de Raad betreffende de ondersteuning van ontwapenings- en wapenbeheersingsactiviteiten van het Seesac in Zuidoost-Europa ter beperking van de dreiging die uitgaat van illegale handvuurwapens en lichte wapens en munitie daarvoor ( PB L, 2024/381, 23.1.2024, ELI: http://data.europa.eu/eli/dec/2024/381/oj ). ( *1 ) Deze benaming laat de standpunten over de status van Kosovo onverlet en is in overeenstemming met resolutie 1244(1999) van de VN-Veiligheidsraad en het advies van het Internationaal Gerechtshof over de onafhankelijkheidsverklaring van Kosovo. ( 4 ) Besluit 2004/791/GBVB van de Raad van 22 november 2004 tot verlenging en wijziging van Besluit 2002/842/GBVB betreffende de uitvoering van Gemeenschappelijk Optreden 2002/589/GBVB met het oog op een bijdrage van de Europese Unie aan de bestrijding van de destabiliserende accumulatie en verspreiding van handvuurwapens en lichte wapens in Zuidoost-Europa ( PB L 348 van 24.11.2004, blz. 46 ). ( 5 ) https//ec.europa.eu/europeaid/funding/procedures-beneficiary-countries-and-partners/fafa-united-nations_en . ELI: http://data.europa.eu/eli/dec/2024/3006/oj ISSN 1977-0758 (electronic edition)",
  "source": "EUR LEX"
}