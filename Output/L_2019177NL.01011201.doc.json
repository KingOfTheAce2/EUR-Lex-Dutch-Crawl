{
  "url": "http://www.w3.org/1999/xhtml\">",
  "content": "L_2019177NL.01011201.xml 2.7.2019 NL Publicatieblad van de Europese Unie L 177/112 UITVOERINGSBESLUIT (EU) 2019/1128 VAN DE COMMISSIE van 1 juli 2019 inzake toegangsrechten tot in het Europees centraal register opgeslagen veiligheidsaanbevelingen en de antwoorden daarop en tot intrekking van Besluit 2012/780/EU (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 376/2014 van het Europees Parlement en de Raad van 3 april 2014 inzake het melden, onderzoeken en opvolgen van voorvallen in de burgerluchtvaart en tot wijziging van Verordening (EU) nr. 996/2010 van het Europees Parlement en de Raad en tot intrekking van Richtlijn 2003/42/EG van het Europees Parlement en de Raad en de Verordeningen (EG) nr. 1321/2007 en (EG) nr. 1330/2007 van de Commissie ( 1 ) , en met name artikel 8, lid 4, Overwegende hetgeen volgt: (1) Overeenkomstig artikel 18, lid 5, van Verordening (EU) nr. 996/2010 van het Europees Parlement en de Raad ( 2 ) worden alle veiligheidsaanbevelingen en antwoorden daarop opgeslagen in het centrale register. (2) Het in overweging 1 bedoelde centrale register is bij Verordening (EU) nr. 376/2014 ingesteld als het Europees centraal register. (3) Overeenkomstig artikel 10 van Verordening (EU) nr. 376/2014 is de toegang tot de in het Europees centraal register opgeslagen informatie over voorvallen beperkt vanwege het vertrouwelijke karakter daarvan. Anderzijds is er een rechtmatig belang om het publiek toegang te verlenen tot alle veiligheidsaanbevelingen en de antwoorden daarop, namelijk de overkoepelende doelstelling van de Verordeningen (EU) nr. 996/2010 en (EU) nr. 376/2014 om het aantal ongevallen te verminderen en de verspreiding van de bevindingen van veiligheidsgerelateerde incidenten te bevorderen. Het bestaan van een dergelijk rechtmatig belang wordt bevestigd door het feit dat verslagen van veiligheidsonderzoeken, die vaak veiligheidsaanbevelingen bevatten, overeenkomstig Verordening (EU) nr. 996/2010 openbaar moeten worden gemaakt. (4) Overeenkomstig artikel 8, lid 4, van Verordening (EU) nr. 376/2014 dient de Commissie regelingen vast te stellen voor het beheer van het Europees centraal register. Aangezien er om veiligheidsredenen geen directe toegang tot het Europees centraal register mag worden gegeven, moeten alle in het Europees centraal register opgeslagen veiligheidsaanbevelingen en de antwoorden daarop voor het grote publiek toegankelijk worden gemaakt via een afzonderlijke openbare website. (5) Bij de opslag, de verwerking en de uitwisseling van gegevens moeten te allen tijde en op elk niveau de verplichtingen inzake de bescherming van persoonsgegevens van Verordening (EU) 2016/679 van het Europees Parlement en de Raad ( 3 ) en Verordening (EU) 2018/1725 van het Europees Parlement en de Raad ( 4 ) worden nageleefd. (6) Besluit 2012/780/EU ( 5 ) van de Commissie moet worden ingetrokken en vervangen door dit besluit, dat in tegenstelling tot Besluit 2012/780/EU niet alleen voorziet in openbare toegang tot veiligheidsaanbevelingen maar ook tot de antwoorden daarop. (7) De in dit besluit vervatte maatregelen zijn in overeenstemming met het advies van het bij artikel 127 van Verordening (EU) 2018/1139 van het Europees Parlement en de Raad opgerichte comité ( 6 ) , HEEFT HET VOLGENDE BESLUIT VASTGESTELD: Artikel 1 Voorwerp Dit besluit stelt maatregelen vast betreffende het beheer van het overeenkomstig artikel 8, lid 1, van Verordening (EU) nr. 376/2014 opgezette Europees centraal register, wat betreft de toegang tot veiligheidsaanbevelingen in de zin van artikel 2, lid 15, van Verordening (EU) nr. 996/2010 en tot de overeenkomstig artikel 18, lid 3, van die verordening geregistreerde antwoorden daarop. Artikel 2 Status van de veiligheidsaanbevelingen en de antwoorden daarop Alle in het Europees centraal register opgeslagen veiligheidsaanbevelingen en de antwoorden daarop worden toegankelijk gemaakt voor het publiek via een openbare website die door de Commissie wordt opgezet en beheerd. Artikel 3 Bescherming van persoonsgegevens De verwerking van persoonsgegevens in het kader van dit besluit gebeurt overeenkomstig de Verordeningen (EU) 2016/679 en (EU) 2018/1725. Artikel 4 Vertrouwelijkheid Antwoorden op veiligheidsaanbevelingen die overeenkomstig dit besluit worden gepubliceerd, mogen geen vertrouwelijke informatie bevatten. De lidstaten stellen daartoe passende procedures vast. Artikel 5 Intrekking Besluit 2012/780/EU wordt ingetrokken. Artikel 6 Inwerkingtreding Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 1 juli 2019. Voor de Commissie De voorzitter Jean-Claude JUNCKER ( 1 ) PB L 122 van 24.4.2014, blz. 18 . ( 2 ) Verordening (EU) nr. 996/2010 van het Europees Parlement en de Raad van 20 oktober 2010 inzake onderzoek en preventie van ongevallen en incidenten in de burgerluchtvaart en tot intrekking van richtlijn 94/56/EG ( PB L 295 van 12.11.2010, blz. 35 ). ( 3 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 ). ( 4 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen, bureaus en agentschappen van de Unie en betreffende het vrije verkeer van die gegevens en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). ( 5 ) Besluit 2012/780/EU van de Commissie van 5 december 2012 inzake toegangsrechten tot het bij artikel 18, lid 5, van Verordening (EU) nr. 996/2010 van het Europees Parlement en de Raad inzake onderzoek en preventie van ongevallen en incidenten in de burgerluchtvaart en houdende intrekking van Richtlijn 94/56/EG opgezette Europese centrale register van veiligheidsaanbevelingen en de antwoorden daarop ( PB L 342 van 14.12.2012, blz. 46 ). ( 6 ) Verordening (EU) 2018/1139 van het Europees Parlement en de Raad van 4 juli 2018 tot vaststelling van gemeenschappelijke regels op het gebied van burgerluchtvaart en tot oprichting van een Europees Agentschap voor de veiligheid van de luchtvaart ( PB L 212 van 22.8.2018, blz. 1 ).",
  "source": "EUR LEX"
}