{
  "url": "http://www.w3.org/1999/xhtml\">",
  "content": "L_2020379NL.01005801.xml 13.11.2020 NL Publicatieblad van de Europese Unie L 379/58 BESLUIT (EU) 2020/1688 VAN DE EUROPESE CENTRALE BANK van 25 september 2020 tot wijziging van Besluit (EU) 2020/187 houdende de tenuitvoerlegging van het derde programma voor de aankoop van gedekte obligaties (ECB/2020/48) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, en met name artikel 127, lid 2, eerste streepje, Gezien de statuten van het Europees Stelsel van centrale banken en van de Europese Centrale Bank, en met name artikel 12.1, tweede alinea, in samenhang met artikel 3.1, eerste streepje, en artikel 18.1, Overwegende hetgeen volgt: (1) Besluit ECB/2014/40 van de Europese Centrale Bank ( 1 ) voerde het derde programma in voor de aankoop van gedekte obligaties (third covered bond purchase programme — CBPP3) en werd herschikt door Besluit (EU) 2020/187 van de Europese Centrale Bank (ECB/2020/8) ( 2 ) . Naast het aankoopprogramma voor effecten op onderpand van activa, het programma voor de aankoop van door de publieke sector uitgegeven schuldbewijzen op secundaire markten en het aankoopprogramma bedrijfssector maakt het CBPP3 deel uit van het uitgebreide programma voor de aankoop van activa (APP) van de Europese Centrale Bank. Het APP beoogt de transmissie van het monetaire beleid te verbeteren, de kredietverstrekking aan de economie van het eurogebied te vergemakkelijken, minder strenge leningcondities voor huishoudens en ondernemingen te bewerkstelligen en een aanhoudende convergentie van het inflatieniveau van net onder maar dicht bij 2 % op middellange termijn te ondersteunen overeenkomstig het hoofddoel van het Europese Centrale Bank (ECB) om prijsstabiliteit te handhaven. (2) Op 5 maart 2020 heeft de Raad van bestuur in beginsel besloten om in bepaalde, vooraf vastgestelde omstandigheden, de toegang van een in aanmerking komende wederpartij tot de monetaire beleidstransacties van het Eurosysteem automatisch te beperken. Dientengevolge heeft de Raad van bestuur ook besloten dat wanneer en zo lang een dergelijke automatische beperking of opschorting van toepassing is uit hoofde van Richtsnoer (EU) 2015/510 van de Europese Centrale Bank (ECB/2014/60) ( 3 ) , een daarmee overeenstemmende automatische uitsluiting van aankopen van door die wedepartij uitgegeven gedekte obligaties uit hoofde van het CBBP3 moet worden toegepast. De Raad van bestuur heeft verder besloten dat de besluiten die deze wijzigingen verwerken moeten worden toegepast vanaf de datum waarop de jaarlijkse wijziging van Richtsnoer (EU) 2015/510 (ECB/2014/60) van kracht wordt. (3) Derhalve moet Besluit (EU) 2020/187 (ECB/2020/8) dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Wijziging Besluit (EU) 2020/187 (ECB/2020/8) wordt als volgt gewijzigd: in artikel 3, lid 3, wordt punt d), vervangen door: “d) gedekte obligaties die zijn uitgegeven door instellingen wiens toegang tot de monetairbeleidstransacties van het Eurosysteem is beperkt, opgeschort of uitgesloten krachtens Richtsnoer (EU) 2015/510 (ECB/2014/60), worden automatisch uitgesloten van aankopen uit hoofde van het CBPP3 voor de duur van de beperking, opschorting of uitsluiting. In afwijking van de eerste zin van dit punt d), behoudt de Raad van bestuur zich het recht voor om, op basis van een beoordeling van het individuele geval, de uitsluiting van gedeke obligaties door een kredietinstelling, wiens toegang tot de monetairbeleidstransacties van het Eurosysteem krachtens Richtsnoer (EU) 2015/510 (ECB/2014/60) is beperkt, opgeschort of uitgesloten te heroverwegen en in voorkomend geval de uitsluiting te herroepen.”. Artikel 2 Inwerkingtreding Dit besluit treedt in werking op de twintigste dag volgende op die van de bekendmaking ervan in het Publicatieblad van de Europese Unie . Het wordt toegepast met ingang van 1 januari 2021. Gedaan te Frankfurt am Main, 25 september 2020. Voor de Raad van bestuur van de ECB De president van de ECB Christine LAGARDE ( 1 ) Besluit ECB/2014/40 van de Europese Centrale Bank van 15 oktober 2014 houdende de tenuitvoerlegging van het derde programma voor de aankoop van gedekte obligaties ( PB L 335 van 22.11.2014, blz. 22 ). ( 2 ) Besluit (EU) 2020/187 van de Europese Centrale Bank van 3 februari 2020 houdende de tenuitvoerlegging van het derde programma voor de aankoop van gedekte obligaties (ECB/2020/8) ( PB L 39 van 12.2.2020, blz. 6 ). ( 3 ) Richtsnoer (EU) 2015/510 van de Europese Centrale Bank van 19 december 2014 betreffende de tenuitvoerlegging van het monetairbeleidskader van het Eurosysteem (ECB/2014/60) ( PB L 91 van 2.4.2015, blz. 3 )",
  "source": "EUR LEX"
}