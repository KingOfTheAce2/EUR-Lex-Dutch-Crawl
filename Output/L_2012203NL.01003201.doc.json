{
  "url": "http://www.w3.org/1999/xhtml\">",
  "content": "L_2012203NL.01003201.xml 31.7.2012 NL Publicatieblad van de Europese Unie L 203/32 UITVOERINGSVERORDENING (EU) Nr. 697/2012 VAN DE COMMISSIE van 25 juli 2012 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de statistiek- en tariefnomenclatuur en het gemeenschappelijk douanetarief ( 1 ) , met name op artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er moet worden bepaald dat de houder van een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, deze inlichting nog drie maanden mag blijven gebruiken op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 25 juli 2012. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een artikel (een zogenoemde „transformatormodule met RJ 45 stekker”) met verbindingspennen in een behuizing met afmetingen van ongeveer 2 × 1,5 × 1,5 cm. Het artikel bevat een gedrukte schakeling uitgerust met vier transformatoren, een condensator en vier weerstanden. Het bevat ook twee luminescentiedioden die niet met de andere componenten zijn verbonden. Het artikel is specifiek ontworpen voor een 10/100 BASE-T Ethernet-netwerk en is bedoeld om op een gedrukte schakeling te worden gemonteerd om machines binnen een lokaal netwerk met elkaar te verbinden voor het zenden en ontvangen van signalen. Het biedt ook galvanische scheiding en bescherming van signalen tegen overspanning en common mode-ruis. 8517 70 90 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 2 b) op afdeling XVI en de tekst van de GN-codes 8517 , 8517 70  en 8517 70 90 . Naast het verbindingsstuk bevat het artikel een aantal verschillende elektrische componenten. Daarnaast vervult het ook een aantal verschillende elektrische functies naast het leggen van verbindingen met of in elektrische stroomkringen, zoals galvanische scheiding en bescherming tegen overspanning en common mode-ruis. Deze componenten zijn alle even belangrijk omdat zij samen bijdragen tot de technische vereisten die nodig zijn voor het leggen van een verbinding via een Ethernet-netwerk. Daarom is indeling onder post 8536 als een stekker uitgesloten. Omdat het artikel gebruikt wordt in toestellen voor de overdracht in een kabelnetwerk moet het worden ingedeeld onder GN-code 8517 70 90  als een deel van toestellen voor de overdracht in een kabelnetwerk of in een draadloos netwerk.",
  "source": "EUR LEX"
}