{
  "url": "http://www.w3.org/1999/xhtml\">",
  "content": "L_2017139NL.01002301.xml 30.5.2017 NL Publicatieblad van de Europese Unie L 139/23 UITVOERINGSVERORDENING (EU) 2017/908 VAN DE COMMISSIE van 11 mei 2017 tot goedkeuring van een niet-minimale wijziging van het productdossier van een naam die is opgenomen in het register van beschermde oorsprongsbenamingen en beschermde geografische aanduidingen (Picodon (BOB)) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name artikel 52, lid 2, Overwegende hetgeen volgt: (1) Overeenkomstig artikel 53, lid 1, eerste alinea, van Verordening (EU) nr. 1151/2012 heeft de Commissie zich gebogen over de aanvraag van Frankrijk tot goedkeuring van een wijziging van het productdossier van de beschermde oorsprongsbenaming „Picodon”, die is geregistreerd bij Verordening (EG) nr. 1107/96 van de Commissie ( 2 ) , zoals gewijzigd bij Verordening (EG) nr. 1143/2009 van de Commissie ( 3 ) . (2) Bij brief van 11 maart 2016 hebben de Franse autoriteiten aan de Commissie bekendgemaakt dat krachtens artikel 15, lid 4, van Verordening (EU) nr. 1151/2012 aan twee op hun grondgebied gevestigde marktdeelnemers die aan de voorwaarden van dat artikel voldoen, een overgangsperiode tot en met 31 december 2016 is toegestaan bij het besluit van 17 februari 2016 inzake de beschermde oorsprongsbenaming „Picodon”, dat op 26 februari 2016 in het staatsblad van de Franse Republiek is bekendgemaakt. Tijdens de nationale bezwaarprocedure hebben twee marktdeelnemers bezwaar aangetekend met betrekking tot de verplichting om „Picodon” te bereiden met rauwe melk, met als argument dat zij niet onmiddellijk aan die bepaling konden voldoen en dat zij uitstel nodig hadden om hun productieapparaat aan te passen. Die marktdeelnemers hebben „Picodon” bovendien gedurende ten minste vijf jaar vóór de indiening van de aanvraag ononderbroken legaal in de handel gebracht en voldoen dus aan de voorwaarden van artikel 15, lid 4, van Verordening (EU) nr. 1151/2012. Bijgevolg is hun een overgangsperiode tot en met 31 december 2016 toegestaan. De betrokken marktdeelnemers zijn: Fromagerie du Vivarais, Les Pélissons, 07570 Désaignes; Eurial, rue Henri Barbusse, 26400 Crest. (3) Aangezien de betrokken wijziging niet minimaal is in de zin van artikel 53, lid 2, van Verordening (EU) nr. 1151/2012, heeft de Commissie de wijzigingsaanvraag overeenkomstig artikel 50, lid 2, onder a), van die verordening bekendgemaakt in het Publicatieblad van de Europese Unie ( 4 ) . (4) Aangezien de Commissie geen enkel bezwaar overeenkomstig artikel 51 van Verordening (EU) nr. 1151/2012 heeft ontvangen, moet de wijziging van het productdossier worden goedgekeurd, HEEFT DE VOLGENDE VERORDENING VASTGESTELD: Artikel 1 De in het Publicatieblad van de Europese Unie bekendgemaakte wijziging van het productdossier met betrekking tot de naam „Picodon” (BOB) wordt goedgekeurd. Artikel 2 De op grond van artikel 1 geboden bescherming is onderworpen aan de overgangsperiode die Frankrijk krachtens artikel 15, lid 4, van Verordening (EU) nr. 1151/2012 aan marktdeelnemers die aan de voorwaarden van dat artikel voldoen, heeft toegestaan bij het besluit van 17 februari 2016 inzake de beschermde oorsprongsbenaming „Picodon”, dat op 26 februari 2016 in het staatsblad van de Franse Republiek is bekendgemaakt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 11 mei 2017. Voor de Commissie, namens de voorzitter, Phil HOGAN Lid van de Commissie ( 1 ) PB L 343 van 14.12.2012, blz. 1 . ( 2 ) Verordening (EG) nr. 1107/96 van de Commissie van 12 juni 1996 betreffende de registratie van de geografische aanduidingen en oorsprongsbenamingen in het kader van de procedure van artikel 17 van Verordening (EEG) nr. 2081/92 van de Raad ( PB L 148 van 21.6.1996, blz. 1 ). ( 3 ) Verordening (EG) nr. 1143/2009 van de Commissie van 26 november 2009 houdende niet-minimale wijzigingen van het productdossier van een benaming die is opgenomen in het register van beschermde oorsprongsbenamingen en beschermde geografische aanduidingen (Picodon de l'Ardèche of Picodon de la Drôme (BOB)) ( PB L 312 van 27.11.2009, blz. 14 ). ( 4 ) PB C 25 van 25.1.2017, blz. 5 .",
  "source": "EUR LEX"
}