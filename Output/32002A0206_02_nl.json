{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002A0206(02):NL:HTML\">",
  "content": "EUR-Lex - 32002A0206(02) - NL Avis juridique important | 32002A0206(02) Advies van de Raad van 22 januari 2002 over het geactualiseerde stabiliteitsprogramma van Finland voor de periode 2001-2004 Publicatieblad Nr. C 033 van 06/02/2002 blz. 0002 - 0002 Advies van de Raad van 22 januari 2002 over het geactualiseerde stabiliteitsprogramma van Finland voor de periode 2001-2004 (2002/C 33/02) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid(1), met name op artikel 5, lid 3, Gelet op de aanbeveling van der Commissie, Na raadpleging van het Economisch en Financieel Comité, HEEFT HET VOLGENDE ADVIES UITGEBRACHT: Op 22 januari 2002 heeft de Raad het geactualiseerde stabiliteitsprogramma van Finland voor de periode 2001-2004 onderzocht. De Raad neemt er met voldoening kennis van dat het overheidsoverschot, dat in 2000 de verwachtingen overtrof, zich tijdens de gehele programmaperiode naar verwachting op een vrij hoog peil zal handhaven. Aangenomen wordt dat de overheidsschuld in verhouding tot het BBP zal blijven afnemen, zij het in een gematigder tempo dan eerder voorspeld. De Raad is van oordeel dat het geactualiseerde programma strookt met de globale richtsnoeren voor het economisch beleid. In het macro-economische scenario dat in het geactualiseerde stabiliteitsprogramma 2001 wordt gepresenteerd, wordt uitgegaan van een sterke vertraging van de economische groei in 2001, voornamelijk als gevolg van een ernstige achteruitgang van de handelsbalans. Aangenomen wordt dat de BBP-groei in de volgende jaren wederom geleidelijk zal aantrekken en tegen het einde van de programmaperiode in de buurt van het potentiële groeitempo zal komen te liggen. Hoewel de vooruitzichten op korte termijn momenteel met grote onzekerheid zijn omgeven, laten de recentste gegevens vermoeden dat de economie in de tweede helft van 2001 haar dieptepunt heeft bereikt. Het lijkt derhalve aannemelijk dat zich vanaf 2002 een herstel zal voordoen, al is het daarvoor wel van cruciaal belang dat de verwachte toename van de werkgelegenheidsgroei ook daadwerkelijk plaatsvindt, hetgeen loonmatiging vereist. De Raad neemt nota van het feit dat in het programma wordt voorspeld dat het overheidsoverschot in de periode 2002-2004 zal teruglopen van het uitzonderlijk hoge niveau in 2000 tot iets meer dan 2 % van het BBP. Deze ontwikkeling moet worden gezien tegen de achtergrond van de grote overschotten die in 2000 en 2001 zijn geboekt. De verwachte daling van het overschot is ten dele toe te schrijven aan de aanzienlijke neerwaartse herziening van de BBP-groei, maar is in 2002 ook terug te voeren op belastingverlagingen en hoger dan aanvankelijk geplande uitgaven, waardoor van de voor de centrale overheid vastgestelde uitgavenplafons voor de middellange termijn wordt afgeweken. Ook in 2001 heeft zich een dergelijke afwijking voorgedaan. De Raad beveelt dan ook aan zich in de komende jaren strikt aan de uitgavenplafons te houden en bij de herziening ervan in het voorjaar van 2002 weer wat van het verloren terrein goed te maken. Voorts is de Raad ingenomen met de recente aanneming van wetgeving die de lokale overheden ertoe verplicht hun begroting op middellange termijn in evenwicht te houden. De Raad beveelt aan nauwlettend op de naleving van dit voorschrift toe te zien om te waarborgen dat de daarmee nagestreefde doelstellingen worden verwezenlijkt. In het licht van de bijzondere kwetsbaarheid van Finland voor uit de vergrijzing van de bevolking voortvloeiende druk op de uitgaven acht de Raad het van essentieel belang dat op middellange termijn grote overheidsoverschotten worden gehandhaafd, zodat de schuldquote in een voldoende tempo kan afnemen. De Raad constateert dat hat verwachte overschot op de overheidsbegroting tijdens de gehele programmperiode volledig beantwoordt aan de vereisten van het stabiliteits- en groeipact. Bovendien zou het voor conjunctuurinvloeden gecorrigeerde overheidsoverschot van naar schatting ruim 2 % van het BBP een voldoende veiligheidsmarge moeten bieden om te voorkomen dat bij normale conjunctuurschommelingen de referentiewaarde van een overheidstekort van 3 % van het BBP wordt overschreden. De Raad is verheugd over het in het geactualiseerde stabiliteitsprogramma verankerde streven om de structurele hervormingen voort te zetten. De overheidsplannen om een aanvang te maken met de hervorming van het werkloosheidsuitkeringsstelsel zijn welkom in het licht van de stijgende werkloosheid. De geplande hervorming vormt tevens een welkome aanvulling op de gunstige gevolgen van de verdere verlaging van de belastingen op arbeid, die erop gericht is de huidige zware totale lastendruk op arbeid te verlichten teneinde de werkgelegenheidsschepping te bevorderen. Verdere structurele hervormingen in de particuliere dienstensector en op de arbeidsmarkt zouden de werkgelegenheidsschepping eveneens in de hand werken. Voorts dient de hervorming van het pensioenstelsel volgens plan te worden afgewerkt. (1) PB L 209 van 2.8.1997, blz. 1.",
  "source": "EUR LEX"
}