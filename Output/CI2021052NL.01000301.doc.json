{
  "url": "http://www.w3.org/1999/xhtml\"><!--",
  "content": "CI2021052NL.01000301.xml 15.2.2021 NL Publicatieblad van de Europese Unie CI 52/3 BESLUIT VAN DE COMMISSIE van 2 december 2020 tot wijziging van Besluit 2011/C 253/04 tot oprichting van een deskundigengroep inzake de markt voor betalingssystemen met betrekking tot de geldigheidsduur daarvan (2021/C 52 I/02) DE EUROPESE COMMISSIE, Gezien het Verdrag betreffende de werking van de Europese Unie, Overwegende hetgeen volgt: (1) Bij Besluit 2011/C 253/04 van 29 augustus 2011 ( 1 ) heeft de Commissie de deskundigengroep inzake de markt voor betalingssystemen opgericht. Dat besluit dient van toepassing te zijn tot en met 31 december 2020. Doel van de deskundigengroep is de Commissie te voorzien van een formeel platform voor de structurele uitwisseling van gedachten met marktspelers over aangelegenheden die betrekking hebben op de tenuitvoerlegging en de interpretatie van Richtlijn (EU) 2015/2366 van het Europees Parlement en de Raad ( 2 ) . (2) Op 24 september 2020 heeft de Commissie een mededeling van de Commissie aan het Europees Parlement, de Raad, het Europees Economisch en Sociaal Comité en het Comité van de Regio’s aangenomen over een strategie voor retailbetalingen voor de EU ( 3 ) . (3) In heel Europa worden verschillende maatregelen genomen om de markt aan te zetten en te stimuleren tot meer standaardisering en innovatie onder auspiciën van onder meer de Cards Stakeholders Group, de Euro Retail Payments Board en de European Payments Council. Gelet op die initiatieven blijft de behoefte bestaan aan een formeel forum waar belanghebbenden op structurele wijze van gedachten kunnen wisselen over aangelegenheden die betrekking hebben op die ontwikkelingen. Het is dan ook aangewezen dat de deskundigengroep inzake de markt voor betalingssystemen zijn werkzaamheden gedurende nogmaals vijf jaar voortzet. (4) Besluit 2011/C 253/04 van 29 augustus 2011 moet derhalve dienovereenkomstig worden gewijzigd, BESLUIT: Enig artikel In artikel 8 van Besluit 2011/C 253/04 van 29 augustus 2011 wordt de datum “31 december 2020” vervangen door de datum “31 december 2025”. Gedaan te Brussel, 2 december 2020. Voor de Commissie Mairead McGUINNESS Lid van de Commissie ( 1 ) Besluit van de Commissie van 29 augustus 2011 tot oprichting van een deskundigengroep inzake de markt voor betalingssystemen ( PB C 253 van 30.8.2011, blz. 3 ). ( 2 ) Richtlijn (EU) 2015/2366 van het Europees Parlement en de Raad van 25 november 2015 betreffende betalingsdiensten in de interne markt, houdende wijziging van de Richtlijnen 2002/65/EG, 2009/110/EG, 2013/36/EU en Verordening (EU) nr. 1093/2010 en houdende intrekking van Richtlijn 2007/64/EG ( PB L 337 van 23.12.2015, blz. 35 ). ( 3 ) COM(2020) 592 final.",
  "source": "EUR LEX"
}