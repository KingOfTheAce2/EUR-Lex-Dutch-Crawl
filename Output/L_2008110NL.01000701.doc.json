{
  "url": "http://www.w3.org/1999/xhtml\">",
  "content": "L_2008110NL.01000701.xml 22.4.2008 NL Publicatieblad van de Europese Unie L 110/7 BESCHIKKING VAN DE COMMISSIE van 1 april 2008 tot vaststelling van een specifiek controle- en inspectieprogramma met betrekking tot het herstel van blauwvintonijn in het oostelijke deel van de Atlantische Oceaan en de Middellandse Zee (Kennisgeving geschied onder nummer C(2008) 1202) (2008/323/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2847/93 van de Raad van 12 oktober 1993 tot invoering van een controleregeling voor het gemeenschappelijk visserijbeleid ( 1 ) , en met name op artikel 34 quater, lid 1, Overwegende hetgeen volgt: (1) In Verordening (EG) nr. 1559/2007 van de Raad ( 2 ) is een meerjarig herstelplan vastgesteld voor blauwvintonijn in het oostelijke deel van de Atlantische Oceaan en de Middellandse Zee, zoals aanbevolen door de Internationale Commissie voor de instandhouding van tonijn in de Atlantische Oceaan (ICCAT). (2) Voor het welslagen van het meerjarige herstelplan moet voor Frankrijk, Portugal, Spanje, Italië, Malta, Cyprus en Griekenland een specifiek controle- en inspectieprogramma worden vastgesteld, teneinde te garanderen dat de instandhoudings- en controlemaatregelen voor de visserijactiviteiten die van invloed zijn op het herstel van de blauwvintonijnbestanden, op afdoende wijze worden toegepast. (3) Dit specifieke controle- en inspectieprogramma moet worden vastgesteld voor de periode van 1 april tot en met 31 december 2008. De resultaten van de toepassing van het specifieke controle- en inspectieprogramma moeten in samenwerking met de betrokken lidstaten periodiek worden geëvalueerd. (4) Om de controle en inspectie van de blauwvintonijnvisserij op het niveau van de Gemeenschap te harmoniseren, moeten gemeenschappelijke regels worden opgesteld voor de controle- en inspectieactiviteiten die moeten worden uitgevoerd door de bevoegde autoriteiten van de betrokken lidstaten, en moeten de lidstaten nationale controleprogramma's opstellen die aan deze gemeenschappelijke regels beantwoorden. Hiertoe moeten ook streefdoelen voor de intensiteit van de controle- en inspectieactiviteiten worden vastgesteld, evenals controle- en inspectieprioriteiten en -procedures. (5) Om te waarborgen dat bij inbreuken passende maatregelen worden getroffen overeenkomstig het bepaalde in artikel 25 van Verordening (EG) nr. 2371/2002 van de Raad van 20 december 2002 inzake de instandhouding en de duurzame exploitatie van de visbestanden in het kader van het gemeenschappelĳk visserĳbeleid ( 3 ) , moet een kader tot stand worden gebracht waarin alle betrokken autoriteiten elkaar om bijstand kunnen verzoeken en relevante inlichtingen kunnen uitwisselen overeenkomstig het bepaalde in de artikelen 34 bis en 34 ter van Verordening (EEG) nr. 2847/93 en artikel 28 van Verordening (EG) nr. 2371/2002. (6) De gezamenlijke inspectie- en bewakingsactiviteiten dienen te worden verricht overeenkomstig de gezamenlijke inzetplannen die door het bij Verordening (EG) nr. 768/2005 van de Raad ( 4 ) opgerichte Communautair Bureau voor visserijcontrole zijn opgesteld. (7) De in deze beschikking vervatte maatregelen zijn in overleg met de betrokken lidstaten vastgesteld. (8) De in deze beschikking vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE BESCHIKKING GEGEVEN: Artikel 1 Onderwerp Bij deze beschikking wordt een specifiek controle- en inspectieprogramma vastgesteld voor het welslagen van de geharmoniseerde tenuitvoerlegging van het in Verordening (EG) nr. 1559/2007 vastgestelde meerjarige herstelplan voor blauwvintonijn in het oostelijke deel van de Atlantische Oceaan en de Middellandse Zee. Artikel 2 Toepassingsgebied 1.   Het specifieke controle- en inspectieprogramma heeft betrekking op: a) alle visserijactiviteiten door vaartuigen en tonnara's waarmee in het oostelijke deel van de Atlantische Oceaan en de Middellandse Zee op blauwvintonijn wordt gevist; b) elke aanvoer en overlading van blauwvintonijn die is gevangen in het oostelijke deel van de Atlantische Oceaan en de Middellandse Zee; c) alle verwante activiteiten van kweekbedrijven en ondernemingen die zich bezighouden met het kooien of de verwerking van blauwvintonijn en/of met de handel in blauwvintonijnproducten, met inbegrip van de invoer, uitvoer, wederuitvoer, het vervoer en de opslag ervan; d) de uitvoering van de in artikel 4 van Verordening (EG) nr. 1559/2007 bedoelde jaarlijkse visplannen; e) het in artikel 6 van Verordening (EG) nr. 1559/2007 bedoelde verbod op het gebruik van vliegtuigen en helikopters voor het zoeken naar blauwvintonijn; f) de in de artikelen 10 en 11 van Verordening (EG) nr. 1559/2007 bedoelde sport- en recreatievisserij; g) de tenuitvoerlegging van de in artikel 24 van Verordening (EG) nr. 1559/2007 bedoelde ICCAT-regeling inzake gezamenlijke internationale inspectie. 2.   Het specifieke controle- en inspectieprogramma is van toepassing van 1 april tot en met 31 december 2008. Artikel 3 Nationale controleprogramma's 1.   Frankrijk, Portugal, Spanje, Italië, Malta, Cyprus en Griekenland stellen met betrekking tot de in artikel 2 vermelde activiteiten nationale controleprogramma's vast overeenkomstig de in bijlage I opgenomen gemeenschappelijke regels. 2.   Uiterlijk op 1 april 2008 doen de in lid 1 genoemde lidstaten aan de Commissie hun nationale controleprogramma en het jaarlijkse uitvoeringsschema toekomen. 3.   De nationale controleprogramma's moeten alle in bijlage II vermelde gegevens bevatten. De jaarlijkse uitvoeringsschema's bevatten bijzonderheden over de personele en materiële middelen die worden ingezet en de gebieden waar het programma wordt uitgevoerd. Artikel 4 Samenwerking tussen de lidstaten Alle lidstaten werken samen met de in artikel 3, lid 1 genoemde lidstaten bij de uitvoering van het specifieke controle- en inspectieprogramma. Artikel 5 Inspecties door de Commissie 1.   Inspecteurs van de Commissie kunnen zonder bijstand van inspecteurs van de betrokken lidstaat inspecties verrichten overeenkomstig artikel 27 van Verordening (EG) nr. 2371/2002 van de Raad. 2.   De bevoegde autoriteit van de betrokken lidstaat verleent de inspecteurs van de Commissie alle bijstand die nodig is voor de in lid 1 bedoelde inspecties. 3.   De inspecteurs van de Commissie verifiëren hun bevindingen in overleg met de inspecteurs van de betrokken lidstaat. Daartoe vergaderen zij na ieder inspectiebezoek met ambtenaren van de bevoegde autoriteit van de betrokken lidstaat, teneinde hun bevindingen met hen te bespreken. Artikel 6 Gezamenlijke inspectie- en bewakingsactiviteiten 1.   De in artikel 3, lid 1, bedoelde lidstaten ondernemen gezamenlijke inspectie- en bewakingsactiviteiten. 2.   Hiertoe moeten de betrokken lidstaten: a) ervoor zorgen dat inspecteurs uit andere betrokken lidstaten worden uitgenodigd om deel te nemen aan hun gezamenlijke inspectie- en bewakingsactiviteiten; b) gezamenlijke operationele procedures opstellen voor hun bewakingsvaartuigen. 3.   Aan de gezamenlijke inspectie- en bewakingsactiviteiten kunnen inspecteurs van de Commissie deelnemen. Artikel 7 Inbreuken 1.   Indien een inspecteur van een bepaalde lidstaat een inbreuk constateert tijdens de inspectie van de in artikel 2 vermelde activiteiten, deelt de betrokken lidstaat aan de volgende lidstaten de datum van de inspectie en de bijzonderheden betreffende de inbreuk mee: a) de betrokken vlaggenlidstaat en/of verdragsluitende partij bij de ICCAT en, in voorkomend geval, b) de lidstaat waar de kweekinstallatie of de onderneming die zich bezighoudt met de verwerking van blauwvintonijn en/of de handel in blauwvintonijnproducten, is gevestigd. 2.   Indien de lidstaat van de inspecteur die de inbreuk heeft geconstateerd, geen verdere maatregelen neemt, nemen de overeenkomstig lid 1 op de hoogte gebrachte lidstaten onverwijld de nodige maatregelen om de bewijzen van de inbreuk in ontvangst te nemen en te evalueren. Daartoe verrichten zij alle verdere onderzoeken die nodig zijn in het kader van de follow-up van de inbreuk. 3.   Indien de vervolging van een inbreuk overeenkomstig artikel 31, lid 4, van Verordening (EEG) nr. 2847/93 aan de lidstaat van registratie wordt overgedragen, werken de lidstaten samen om ervoor te zorgen dat steeds alle door hun inspecteurs aangevoerde bewijzen van de inbreuk worden beveiligd en bewaard. Artikel 8 Gegevensverstrekking 1.   De in artikel 3, lid 1, genoemde lidstaten delen de Commissie uiterlijk aan het einde van elke maand de volgende gegevens mee met betrekking tot die maand: a) de verrichte inspectie- en controleactiviteiten; b) alle inbreuken, met voor iedere inbreuk: i) het vissersvaartuig (naam, vlag en externe identificatiecode), de tonnara, het kweekbedrijf of de onderneming die zich bezighoudt met de verwerking van blauwvintonijn en/of de handel in de betrokken blauwvintonijnproducten; ii) de datum, de tijd en de plaats van de inspectie, en iii) de aard van de inbreuk; c) de stand van zaken met betrekking tot de follow-up van de geconstateerde inbreuken; d) alle relevante coördinatie- en samenwerkingsacties tussen de lidstaten. 2.   Een inbreuk wordt in elk volgend verslag vermeld, totdat de maatregel overeenkomstig de wetgeving van de betrokken lidstaat is afgesloten. Elk volgend verslag bevat de volgende gegevens: a) een indicatie van de stand van zaken van de zaak (bv. zaak is in behandeling, zaak wordt behandeld in beroep, onderzoek loopt nog), en b) een gedetailleerde beschrijving van alle opgelegde sancties (bv. vermelding van de hoogte van de boetes, de waarde van de in beslag genomen vangsten en/of vistuigen, of een schriftelijke waarschuwing is gegeven). 3.   In de verslagen wordt toegelicht waarom in voorkomend geval geen maatregelen zijn genomen. Artikel 9 Evaluatie De Commissie belegt om de twee maanden een vergadering van het Comité voor de visserij en de aquacultuur om de naleving en de resultaten van het specifieke controle- en inspectieprogramma te beoordelen. Artikel 10 Adressaten Deze beschikking is gericht tot de lidstaten. Gedaan te Brussel, 1 april 2008. Voor de Commissie Joe BORG Lid van de Commissie ( 1 ) PB L 261 van 20.10.1993, blz. 1 . Verordening laatstelijk gewijzigd bij Verordening (EG) nr. 1098/2007 ( PB L 248 van 22.9.2007, blz. 1 ). ( 2 ) PB L 340 van 22.12.2007, blz. 8 . ( 3 ) PB L 358 van 31.12.2002, blz. 59 . Verordening laatstelijk gewijzigd bij Verordening (EG) nr. 865/2007 ( PB L 192 van 24.7.2007, blz. 1 ). ( 4 ) PB L 128 van 21.5.2005, blz. 1 . BIJLAGE I Gemeenschappelijke regels voor nationale controleprogramma's zoals bedoeld in artikel 3, lid 1 Doelstellingen 1. Het algemene doel van de nationale controleprogramma's is het controleren van de naleving van de toepasselijke wetgeving inzake: a) kwantitatieve vangstbeperkingen en alle daarmee verband houdende specifieke voorwaarden, met inbegrip van toezicht op het gebruik van de quota; b) de in Verordening (EG) nr. 1559/2007 van de Raad bedoelde jaarlijkse visplannen; c) alle documenten die vereist zijn op grond van de wetgeving inzake blauwvintonijn, met name met betrekking tot het controleren van de betrouwbaarheid van de geregistreerde gegevens; d) de in Verordening (EG) nr. 1559/2007 van de Raad vastgestelde specifieke technische maatregelen en voorwaarden voor de visserij op blauwvintonijn, met name de toepassing van voorschriften inzake de minimummaat en de daarmee verband houdende voorwaarden. 2. Het specifieke doel van de nationale controleprogramma’s is de geharmoniseerde tenuitvoerlegging van alle bepalingen van het in Verordening (EG) nr. 1559/2007 vastgestelde herstelplan voor blauwvintonijn. Strategie Het nationale controleprogramma wordt toegespitst op de controle en inspectie van visserijactiviteiten en alle verwante activiteiten van vissersvaartuigen, tonnara's, kweekbedrijven of ondernemingen die zich bezighouden met de verwerking van blauwvintonijn en/of handel in blauwvintonijnproducten. Om de doeltreffendheid van de controle en inspectie te toetsen, vinden als aanvullend mechanisme voor kruiscontroles inspecties bij het vervoer en de verkoop van blauwvintonijn plaats. 1.1.   Prioriteiten Per categorie vistuig wordt het prioriteitsniveau bepaald overeenkomstig het jaarlijkse visplan. Om die reden dient iedere lidstaat specifieke prioriteiten vast te stellen. 1.2.   Streefdoelen Uiterlijk op 1 april 2008 legt iedere lidstaat zijn inspectieschema's ten uitvoer met het oog op het bereiken van de volgende streefdoelen voor inspectie en controle: Plaats van inspectie Streefdoel Inspectie op zee Flexibel streefdoel dat moet worden vastgesteld na een gedetailleerde analyse van de visserijactiviteiten in elk gebied. De streefdoelen voor inspecties op zee moeten worden uitgedrukt in het aantal dagen patrouille op zee in het herstelgebied voor blauwvintonijn, indien mogelijk met een afzonderlijk streefdoel voor het aantal dagen patrouille in specifieke gebieden. Aanvoer Alle vaartuigen die een aangewezen haven aandoen voor de aanvoer van blauwvintonijn, moeten worden gecontroleerd. In niet-aangewezen havens worden steekproefcontroles uitgevoerd. Overlading Alle ontvangende vaartuigen en vissersvaartuigen die een aangewezen haven aandoen voor de overlading van blauwvintonijn, moeten worden gecontroleerd. In niet-aangewezen havens worden steekproefcontroles uitgevoerd. Kooien (met inbegrip van de oogst) Het kooien en de oogst moeten worden gecontroleerd. Verkoop 10 % van de blauwvintonijnproducten die te koop worden aangeboden, moet worden gecontroleerd. Bewaking vanuit de lucht Flexibel streefdoel dat moet worden vastgesteld na een gedetailleerde analyse van de visserijactiviteiten in elk gebied en rekening houdend met de middelen die de lidstaat ter beschikking staan. Sport- en recreatievisserij 20 % van het aan de lidstaat toegewezen quotum moet worden gecontroleerd. Inspectietaken 1.3.   Algemene inspectietaken Van iedere controle en inspectie moet een inspectieverslag worden opgesteld dat de aan het einde van deze bijlage opgenomen gegevens bevat. Inspecteurs moeten in elk geval het volgende controleren en in hun inspectieverslag vermelden: a) gegevens betreffende de identiteit van de bevoegde personen en betreffende het vaartuig, het personeel van het kweekbedrijf enz. die betrokken waren bij de geïnspecteerde activiteiten; b) machtigingen, visvergunningen en speciale visdocumenten; c) relevante documenten van het vaartuig, zoals het logboek, de aangiften van overlading, T2M-documenten, ICCAT-documenten inzake vangsten en statistieken, en andere voor controle- en inspectiedoeleinden onderzochte documenten; d) gedetailleerde opmerkingen inzake de afmetingen van de gevangen, gekooide, overgeladen, aangevoerde, vervoerde, gekweekte, verwerkte of verhandelde blauwvintonijn, in het kader van de naleving van de bepalingen van het herstelplan. Alle relevante bevindingen van de inspectie op zee, de bewaking vanuit de lucht, in de havens, in de tonnara's, in de kweekbedrijven of in elke andere betrokken onderneming, moeten in de inspectieverslagen worden opgenomen. Deze bevindingen moeten worden vergeleken met de gegevens die de inspecteurs ter beschikking worden gesteld door andere bevoegde autoriteiten, met inbegrip van gegevens afkomstig van het satellietvolgsysteem voor vissersvaartuigen (VMS) en lijsten van vaartuigen met vergunning. 1.4.   Inspectietaken voor bewaking vanuit de lucht De inspecteurs brengen verslag uit over de bewakingsactiviteiten ten behoeve van kruiscontroles en vergelijken met name visuele waarnemingen van vissersvaartuigen met die van het VMS en de lijsten van vaartuigen met vergunning. De inspecteurs observeren en brengen verslag uit over illegale, niet-aangegeven en niet-gereglementeerde visserijactiviteiten en over het gebruik van vliegtuigen of helikopters voor het zoeken naar blauwvintonijn. Bijzondere aandacht moet worden besteed aan gesloten gebieden en aan de activiteiten van vloten ten aanzien waarvan afwijkingen zijn vastgesteld. 1.5.   Inspectietaken op zee Indien dode vis aan boord wordt genomen van een vissersvaartuig of aanwezig is aan boord van een vaartuig voor visverwerking of een transportvaartuig, moeten de inspecteurs de aan boord gehouden hoeveelheden vis controleren en vergelijken met de hoeveelheden die zijn geregistreerd in de relevante documentatie aan boord. Indien levende vis wordt overgeladen van vissersvaartuigen naar sleepvaartuigen of van sleepvaartuigen naar kweekinstallaties, moeten de inspecteurs de middelen identificeren die door de betrokken partijen werden gebruikt om de hoeveelheden overgeladen levende blauwvintonijn te ramen. Indien videobeelden beschikbaar zijn, moeten de inspecteurs deze kunnen bekijken en de overgeladen hoeveelheden controleren aan de hand van de videobeelden. De inspecteurs controleren systematisch: — of de vissersvaartuigen gemachtigd zijn visserijactiviteiten uit te oefenen (register van gemachtigde vissersvaartuigen, gesloten visseizoenen, overlading op zee); — of de vissersvaartuigen uitgerust zijn met een operationeel satellietvolgsysteem (VMS); — voor vissersvaartuigen, of de relevante gegevens naar behoren zijn vermeld in het logboek; — voor vissersvaartuigen die deelnemen aan de overlading, het vervoer en de verwerking van blauwvintonijn, of de relevante documenten aanwezig zijn aan boord en naar behoren zijn ingevuld; — in het geval van gezamenlijke visacties, of een waarnemer aanwezig is tijdens de visserijactiviteit; — de daadwerkelijk aan boord gehouden hoeveelheden blauwvintonijn en hun aanbiedingsvorm; — de groottesamenstelling van de aan boord aanwezige vangsten blauwvintonijn (bijvangstregels en voorschriften inzake de minimummaat); — het vistuig aan boord. De inspecteurs observeren en brengen verslag uit over illegale, niet-aangegeven en niet-gereglementeerde visserijactiviteiten en over het gebruik van vliegtuigen of helikopters voor het zoeken naar blauwvintonijn. 1.6.   Inspectietaken bij aanvoer De inspecteurs controleren systematisch: — of de vissersvaartuigen gemachtigd zijn visserijactiviteiten uit te oefenen (register van gemachtigde vissersvaartuigen, gesloten visseizoenen); — of de voorafgaande kennisgeving van aankomst voor de aanvoer is verricht en de juiste gegevens over de aan boord gehouden vangsten bevat; — of de vissersvaartuigen uitgerust zijn met een operationeel satellietvolgsysteem (VMS); — voor vissersvaartuigen, of de relevante gegevens naar behoren zijn vermeld in het logboek; — voor vissersvaartuigen die deelnemen aan de overlading, het vervoer en de verwerking van blauwvintonijn, of de relevante documenten aanwezig zijn aan boord en naar behoren zijn ingevuld, met inbegrip van de relevante T2M-documenten en ICCAT-documenten inzake vangsten en statistieken; — de daadwerkelijk aan boord gehouden hoeveelheden blauwvintonijn en hun aanbiedingsvorm; — de groottesamenstelling van de aan boord aanwezige vangsten blauwvintonijn (bijvangstregels en voorschriften inzake de minimummaat); — het vistuig aan boord; — in het geval van aanvoer van verwerkte producten, het gebruik van de door de ICCAT vastgestelde omrekeningsfactoren om het equivalente afgeronde gewicht van de verwerkte blauwvintonijn te berekenen; — of de voor verkoop in het klein aan de eindverbruiker aangeboden blauwvintonijn van vissersvaartuigen in het oostelijke deel van de Atlantische Oceaan op de juiste manier is gemerkt of geëtiketteerd; — of op alle door vaartuigen die met de hengel vissen aangevoerde blauwvintonijn in het oostelijke deel van de Atlantische Oceaan een correct staartmerk is aangebracht. 1.7.   Inspectietaken tijdens de overlading De inspecteurs controleren systematisch: — of de vissersvaartuigen gemachtigd zijn visserijactiviteiten uit te oefenen (register van gemachtigde vissersvaartuigen); — bij overlading in de haven, of de voorafgaande kennisgeving van aankomst in de haven werd verricht en de juiste gegevens over de overlading bevatte; — of de vissersvaartuigen die willen overladen, voorafgaande toestemming van hun vlaggenstaat hebben gekregen; — of de in de voorafgaande kennisgeving vermelde overgeladen hoeveelheden zijn gecontroleerd; — of de relevante documenten aan boord aanwezig zijn en naar behoren zijn ingevuld, met inbegrip van de aangifte van overlading, de relevante T2M-documenten en ICCAT-documenten inzake vangsten en statistieken; — in het geval van verwerkte producten, het gebruik van de door de ICCAT vastgestelde omrekeningsfactoren om het equivalente afgeronde gewicht van de verwerkte blauwvintonijn te berekenen; — bij overlading op zee, of tijdens de overlading een waarnemer aanwezig is. 1.8.   Inspectietaken voor kweekinstallaties De inspecteurs controleren systematisch: — of de relevante documenten aanwezig zijn en naar behoren zijn ingevuld (kooiverklaringen en oogstaangiften); — of tijdens de overlading en oogst een waarnemer aanwezig is, en of die de kooiverklaringen heeft gevalideerd. 1.9.   Inspectietaken bij vervoer en verkoop De inspecteurs controleren systematisch: — met betrekking tot het vervoer, met name de relevante vervoersdocumenten, die ze vergelijken met de daadwerkelijk vervoerde hoeveelheden; — met betrekking tot de verkoop, of de relevante documenten aanwezig zijn en naar behoren zijn ingevuld, met inbegrip van de relevante T2M-documenten en ICCAT-documenten inzake vangsten en statistieken. BIJLAGE II Inhoud van de nationale controleprogramma’s zoals bedoeld in artikel 3, lid 2 De nationale controleprogramma's bevatten onder meer de volgende gegevens: Controlemiddelen — Personele middelen Het aantal inspecteurs dat aan wal en op zee wordt ingezet, alsmede de perioden en gebieden waarin zij worden ingezet. — Technische middelen Het aantal patrouillevaartuigen en -vliegtuigen dat wordt ingezet, alsmede de perioden en gebieden waarin zij worden ingezet. — Financiële middelen De begrotingsmiddelen die worden toegewezen voor de inzet van personele middelen, patrouillevaartuigen en -vliegtuigen. Aangewezen havens De krachtens Verordening (EG) nr. 1559/2007 van de Raad vereiste lijst van aangewezen havens, en alle latere wetgeving met betrekking tot het herstelplan. Jaarlijkse visplannen De bijzonderheden van elke regeling voor de verdeling van de quota, de follow-up en de controle van het visplan. Inspectieprotocols Gedetailleerde protocols voor alle inspectieactiviteiten. Richtsnoeren Richtsnoeren voor inspecteurs, producentenorganisaties en vissers. Communicatieprotocols Protocols voor de communicatie met de bevoegde autoriteiten die door andere lidstaten zijn belast met het specifieke controle- en inspectieprogramma voor blauwvintonijn.",
  "source": "EUR LEX"
}