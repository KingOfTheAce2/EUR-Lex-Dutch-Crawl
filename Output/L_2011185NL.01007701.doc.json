{
  "url": "http://www.w3.org/1999/xhtml\">",
  "content": "L_2011185NL.01007701.xml 15.7.2011 NL Publicatieblad van de Europese Unie L 185/77 UITVOERINGSBESLUIT VAN DE COMMISSIE van 14 juli 2011 tot goedkeuring van bepaalde gewijzigde programma’s voor de uitroeiing en de bewaking van dierziekten en zoönosen voor het jaar 2011 en tot wijziging van Beschikking 2010/712/EU wat betreft de financiële bijdrage van de Unie voor bepaalde programma’s die bij die beschikking zijn goedgekeurd (Kennisgeving geschied onder nummer C(2011) 4993) (2011/416/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Beschikking 2009/470/EG van de Raad van 25 mei 2009 betreffende bepaalde uitgaven op veterinair gebied ( 1 ) , en met name artikel 27, leden 5 en 6, Overwegende hetgeen volgt: (1) Beschikking 2009/470/EG stelt de procedures vast voor de financiële bijdrage van de Unie aan programma’s voor de uitroeiing, bestrijding en bewaking van dierziekten en zoönosen. (2) Beschikking 2008/341/EG van de Commissie van 25 april 2008 tot vaststelling van communautaire criteria voor nationale programma’s voor de uitroeiing, bestrijding en bewaking van bepaalde dierziekten en zoönosen ( 2 ) bepaalt dat de door de lidstaten ingediende programma’s alleen kunnen worden goedgekeurd in het kader van de financiële maatregelen van de Unie indien zij ten minste voldoen aan de in de bijlage bij die beschikking vastgestelde criteria. (3) Beschikking 2010/712/EG van de Commissie van 23 november 2010 tot goedkeuring van de door de lidstaten voor 2011 en volgende jaren ingediende jaarlijkse en meerjarenprogramma’s en van de financiële bijdrage van de Gemeenschap voor de uitroeiing, bestrijding en bewaking van bepaalde dierziekten en zoönosen ( 3 ) keurt bepaalde nationale programma’s goed en stelt het percentage en het maximumbedrag van de financiële bijdrage van de Gemeenschap voor elk door de lidstaten ingediend programma vast. (4) Spanje heeft een gewijzigd programma voor de bewaking en uitroeiing van bluetongue ingediend om verplichte vaccinatie tegen serotype 8 in bepaalde regio’s te kunnen invoeren naar aanleiding van uitbraken van die ziekte. (5) Slowakije heeft een gewijzigd vaccinatieprogramma voor de uitroeiing van rabiës ingediend om het gebied waar aaspakketjes worden verspreid te kunnen uitbreiden, naar aanleiding van de uitbraak van de ziekte in aangrenzende gebieden in Polen. (6) Polen en Finland hebben gewijzigde programma’s voor de uitroeiing van rabiës ingediend om activiteiten op het gebied van orale vaccins te kunnen verrichten in bepaalde gebieden in aan de Unie grenzende derde landen, teneinde de Unie te beschermen tegen de herinvoering van rabiës doordat besmette wilde dieren de gemeenschappelijke grenzen oversteken. (7) De Commissie heeft het door Spanje, Polen, Slowakije en Finland ingediende gewijzigde programma’s uit zowel veterinair als financieel oogpunt beoordeeld. Deze programma’s zijn in overeenstemming bevonden met de desbetreffende veterinaire wetgeving van de Unie en met name met de criteria van Beschikking 2008/341/EG. (8) De door Spanje, Polen, Slowakije en Finland ingediende gewijzigde programma’s moeten daarom worden goedgekeurd. (9) Beschikking 2010/712/EU voorziet in een financiële bijdrage van de Unie voor Slowakije voor de activiteiten op het gebied van orale vaccinatie die zijn opgenomen in het jaarprogramma voor de uitroeiing van rabiës in die lidstaat die worden verricht in grensgebieden van aangrenzende derde landen. Bovendien voorziet die beschikking in een financiële bijdrage van de Unie voor Litouwen voor de activiteiten op het gebied van orale vaccinatie die zijn opgenomen in het meerjarenprogramma voor de uitroeiing van rabiës in die lidstaat die worden verricht in grensgebieden van aangrenzende derde landen. (10) Daarom moet worden voorzien in een financiële bijdrage van de Unie voor die delen van de programma’s voor de uitroeiing van rabiës in Polen en Finland die worden uitgevoerd in grensgebieden in aan de Unie grenzende derde landen. (11) De goedkeuring bij deze beschikking van de gewijzigde programma’s voor de uitroeiing van rabiës die door Polen en Finland zijn ingediend, heeft een weerslag op de benodigde bedragen voor de uitvoering van de programma’s voor die lidstaten, zoals goedgekeurd bij Beschikking 2010/712/EU. Het in die beschikking vastgelegde maximumbedrag van de financiële bijdrage van de Unie voor de programma’s voor de uitroeiing van rabiës in Polen en Finland moet daarom dienovereenkomstig worden aangepast. (12) Besluit 2010/712/EU moet daarom dienovereenkomstig worden gewijzigd. (13) De in dit besluit vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT HET VOLGENDE BESLUIT VASTGESTELD: Artikel 1 Het op 1 februari 2011 door Spanje ingediende gewijzigde programma voor de bewaking en uitroeiing van bluetongue wordt goedgekeurd voor de periode van 1 januari 2011 tot en met 31 december 2011. Artikel 2 De gewijzigde programma’s voor de uitroeiing van rabiës die zijn ingediend door Polen op 5 april 2011, door Slowakije op 13 december 2010 en door Finland op 12 april 2011, worden goedgekeurd voor de periode van 1 januari 2011 tot en met 31 december 2011. Artikel 3 Artikel 10 van Besluit 2010/712/EU wordt als volgt gewijzigd: 1) Lid 2, onder c), wordt vervangen door: „c) mag niet meer bedragen dan: i) 1 800 000 EUR voor Bulgarije; ii) 620 000 EUR voor Estland; iii) 1 450 000 EUR voor Hongarije; iv) 7 110 000 EUR voor Polen; v) 5 000 000 EUR voor Roemenië; vi) 700 000 EUR voor Slowakije; vii) 200 000 EUR voor Finland.”. 2) Lid 4 wordt vervangen door: „4.   Onverminderd de leden 2 en 3 geldt voor de financiële bijdrage van de Unie voor de gedeelten van het meerjarenprogramma van Polen, Slowakije en Finland dat buiten het grondgebied van de Unie zal worden uitgevoerd het volgende: a) de bijdrage wordt alleen toegekend voor de kosten van de aankoop en de verspreiding van oraal vaccin en aaspakketjes; b) zij bedraagt 100 %, en c) zij mag niet meer bedragen dan: i) 630 000 EUR voor Polen; ii) 250 000 EUR voor Slowakije; iii) 65 000 EUR voor Finland.”. Artikel 4 Dit besluit is gericht tot de lidstaten. Gedaan te Brussel, 14 juli 2011. Voor de Commissie John DALLI Lid van de Commissie ( 1 ) PB L 155 van 18.6.2009, blz. 30 . ( 2 ) PB L 115 van 29.4.2008, blz. 44 . ( 3 ) PB L 309 van 25.11.2010, blz. 18 .",
  "source": "EUR LEX"
}