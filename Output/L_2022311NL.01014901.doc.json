{
  "url": "http://www.w3.org/1999/xhtml\"><!--",
  "content": "L_2022311NL.01014901.xml 2.12.2022 NL Publicatieblad van de Europese Unie L 311/149 BESLUIT (EU) 2022/2353 VAN DE RAAD van 1 december 2022 betreffende een steunmaatregel uit hoofde van de Europese Vredesfaciliteit ter versterking van de capaciteiten van de strijdkrachten van Bosnië en Herzegovina DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, en artikel 41, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Overeenkomstig Besluit (GBVB) 2021/509 van de Raad ( 1 ) is de Europese Vredesfaciliteit (European Peace Facility — EPF) opgericht voor de financiering door de lidstaten van acties van de Unie uit hoofde van het gemeenschappelijk buitenlands en veiligheidsbeleid die tot doel hebben de vrede te handhaven, conflicten te voorkomen en de internationale veiligheid te versterken krachtens artikel 21, lid 2, punt c), van het Verdrag. De faciliteit kan meer in het bijzonder op grond van artikel 1, lid 2, van Besluit (GBVB) 2021/509 acties financieren ter versterking van de capaciteiten op militair en defensiegebied van derde staten en regionale en internationale organisaties. (2) In de verklaring van Brdo van 6 oktober 2021 riepen de leiders van de Unie en haar lidstaten, in overleg met de leiders van de Westelijke Balkan, op tot verdere ontwikkeling van de vermogens van de partners van de Westelijke Balkan via de EPF. (3) Het Politiek en Veiligheidscomité (PVC) noemt in zijn conclusies van 17 maart 2022 over de strategische oriëntaties van de EPF voor 2022, een steunmaatregel voor bilaterale ondersteuning van een partner in de Westelijke Balkan een kernprioriteit voor deze periode. (4) Op 21 maart 2022 hechtte de Raad zijn goedkeuring aan het strategisch kompas met als doel de Unie een sterkere en slagvaardiger veiligheidsleverancier te maken, onder meer door meer gebruik te maken van de EPF ter ondersteuning van de defensievermogens van partners, onder andere in Bosnië en Herzegovina. (5) De Unie herhaalde meermaals haar gehechtheid aan het Europese perspectief van Bosnië en Herzegovina, onder meer in de conclusies van de Europese Raad van maart en juni 2022, en onderstreepte de noodzaak van stabiliteit en de volledige werking van het land zodat het alle belangrijke hervormingen, met inbegrip van hervormingen van de grondwet en de kieswetgeving, kan uitvoeren en vorderingen kan maken op zijn Europees traject. (6) Sinds hun oprichting in 2005 spelen de strijdkrachten van Bosnië en Herzegovina, als een van de staatsinstellingen die er het best in zijn geslaagd een veilige omgeving in stand te houden in het land, een essentiële stabiliserende rol. De hoge vertegenwoordiger in Bosnië en Herzegovina herhaalde in zijn 61e verslag aan de secretaris-generaal van de Verenigde Naties dat defensiehervormingen centraal moeten blijven staan, zodat het land het voortouw kan nemen bij de handhaving van vrede en veiligheid. Dit houdt in dat de strijdkrachten van Bosnië en Herzegovina moeten worden versterkt, met name nu de huidige situatie wordt gekenmerkt door politieke spanningen en verdeeldheid zaaiende retoriek. (7) Het doel van deze maatregel is de capaciteiten van de strijdkrachten van Bosnië en Herzegovina te verbeteren, op een evenwichtige manier bij te dragen tot de versterking van de eigen verantwoordelijkheid van het land voor zijn processen en de militaire interoperabiliteit met Unievermogens te vergroten met het oog op de deelname van de strijdkrachten van Bosnië en Herzegovina aan toekomstige missies en operaties uit hoofde van het gemeenschappelijk veiligheids- en defensiebeleid (GVDB) te bevorderen, onverminderd andere mogelijke steun die door de Noord-Atlantische Verdragsorganisatie (NAVO) of andere internationale partners wordt gefinancierd. (8) De geleverde uitrusting zal de veiligheid en de inzetomstandigheden van de strijdkrachten van Bosnië en Herzegovina verbeteren en een beperkt aantal operationele vermogens moderniseren, met name op het gebied van CBRN-vermogens (chemisch, biologisch, radiologisch, nucleair) en op het gebied van defensieve vermogens en vermogens voor vroegtijdige waarschuwing. Door de capaciteit van de tactischesteunbrigade te vergroten, kan met de steunmaatregel ook het door de NAVO aangewezen bataljon snel en duurzaam worden ingezet, ofwel als onderdeel van een GVDB-missie of -operatie van de Unie, ofwel in het kader van een andere structuur onder auspiciën van bijvoorbeeld de Verenigde Naties (VN), de NAVO of de Organisatie voor Veiligheid en Samenwerking in Europa (OVSE), ofwel als onderdeel van militaire veldtrainingsoefeningen. (9) Op 29 juni 2022 heeft de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) een verzoek van Bosnië en Herzegovina ontvangen waarin werd gevraagd dat de Unie de strijdkrachten van Bosnië en Herzegovina verder ondersteunt bij de aankoop van essentiële uitrusting ter versterking van hun capaciteit. (10) Na voltooiing van de steunmaatregel zal de hoge vertegenwoordiger het effect ervan, evenals het beheer en gebruik van de verstrekte uitrusting evalueren. Deze evaluatie levert dan input voor een leerervaringsproces dat erop is gericht de doeltreffendheid van de steunmaatregel en de samenhang ervan met de algemene strategie en het beleid van de Unie in Bosnië en Herzegovina te beoordelen. (11) Er zullen steunmaatregelen ten uitvoer worden gelegd, rekening houdend met de beginselen en vereisten van Besluit (GBVB) 2021/509, en met name de naleving van Gemeenschappelijk Standpunt 2008/944/GBVB van de Raad ( 2 ) , en in overeenstemming met de voorschriften voor de uitvoering van uit hoofde van de EPF gefinancierde ontvangsten en uitgaven. (12) De Raad bevestigt vastbesloten te zijn de mensenrechten, de fundamentele vrijheden en de democratische beginselen te beschermen, te bevorderen en na te leven, de rechtsstaat en goed bestuur te versterken in overeenstemming met het Handvest van de Verenigde Naties, de Universele Verklaring van de Rechten van de Mens en het internationaal recht, met name het internationaal recht inzake de mensenrechten en het internationaal humanitair recht, HEEFT HET VOLGENDE BESLUIT VASTGESTELD: Artikel 1 Instelling, doelstellingen, reikwijdte en duur 1.   Bij dit besluit wordt een steunmaatregel ten gunste van Bosnië en Herzegovina (de “begunstigde”) ingesteld, die wordt gefinancierd uit hoofde van de Europese Vredesfaciliteit (European Peace Facility — EPF) (de “steunmaatregel”). 2.   Het doel van de steunmaatregel is de capaciteiten van de strijdkrachten van Bosnië en Herzegovina te versterken met betere en modernere uitrusting voor de tactische steunbrigade. Dankzij de steunmaatregel ter verstrekking van adequate uitrusting zullen de strijdkrachten van Bosnië en Herzegovina meer kunnen bijdragen aan militaire GVDB-missies en -operaties, alsmede VN-vredeshandhavingsoperaties, en wordt tegelijkertijd de Europees-Atlantische samenwerking versterkt, en burgers beter beschermd. 3.   Ter verwezenlijking van het in lid 2 vermelde doel worden met de steunmaatregel de volgende soorten niet-dodelijke uitrusting gefinancierd: a) veldapparatuur; b) essentiële werktuigen voor genietaken; c) CBRN-materiaal. 4.   De steunmaatregel heeft een duur van 36 maanden vanaf de datum van sluiting van de overeenkomst tussen de beheerder voor steunmaatregelen, die optreedt als ordonnateur, en de in artikel 4, lid 2, van dit besluit bedoelde entiteit, overeenkomstig artikel 32, lid 2, punt a), van Besluit (GBVB) 2021/509. 5.   Het contract voor de uitvoering van de steunmaatregel wordt niet eerder gesloten dan na de goedkeuring van een wijziging van de EPF-uitvoeringsvoorschriften door het comité van de faciliteit. Artikel 2 Financiële regelingen 1.   Het financiële referentiebedrag ter dekking van de uitgaven in verband met de steunmaatregel bedraagt 10 000 000 EUR. 2.   De uitgaven worden beheerd overeenkomstig Besluit (GBVB) 2021/509 en de voorschriften voor de uitvoering van de ontvangsten en uitgaven die uit hoofde van de EPF worden gefinancierd. Artikel 3 Regelingen met de begunstigde 1.   De hoge vertegenwoordiger treft de nodige regelingen met de begunstigde om ervoor te zorgen dat deze de bij dit besluit vastgestelde vereisten en voorwaarden naleeft, als voorwaarde voor het verlenen van steun uit hoofde van de steunmaatregel. 2.   De in lid 1 bedoelde regelingen omvatten bepalingen die de begunstigde ertoe verplichten ervoor te zorgen dat: a) de met de steunmaatregel ondersteunde eenheden van de strijdkrachten van Bosnië en Herzegovina het toepasselijk internationaal recht naleven, met name het internationaal recht inzake de mensenrechten en het internationaal humanitair recht; b) uit hoofde van de steunmaatregel verstrekte activa goed en efficiënt worden ingezet voor de doeleinden waarvoor zij zijn verstrekt; c) uit hoofde van de steunmaatregel verstrekte activa voldoende worden onderhouden, zodat deze gedurende hun gehele levensduur bruikbaar en operationeel beschikbaar blijven; d) uit hoofde van de steunmaatregel verstrekte activa aan het einde van hun levenscyclus niet verloren gaan of zonder toestemming van het bij Besluit (GBVB) 2021/509 ingestelde comité van de faciliteit worden overgedragen aan andere personen of entiteiten dan die welke in de regelingen vermeld staan. 3.   De in lid 1 bedoelde regelingen bevatten tevens bepalingen inzake opschorting en beëindiging van de steun uit hoofde van de steunmaatregel indien blijkt dat de begunstigde de in lid 2 vervatte verplichtingen niet nakomt. Artikel 4 Uitvoering 1.   De hoge vertegenwoordiger is verantwoordelijk voor het waarborgen van de uitvoering van dit besluit overeenkomstig Besluit (GBVB) 2021/509 en de voorschriften voor de uitvoering van de ontvangsten en uitgaven die uit hoofde van de faciliteit worden gefinancierd, in overeenstemming met het geïntegreerd methodologisch kader voor de beoordeling en vaststelling van de vereiste maatregelen en controles voor steunmaatregelen uit hoofde van de faciliteit. 2.   De uitvoering van de in artikel 1, lid 3, bedoelde activiteiten wordt toevertrouwd aan het centraal agentschap projectbeheer (Central Project Management Agency — CPMA). Artikel 5 Toezicht, controle en evaluatie 1.   De hoge vertegenwoordiger ziet erop toe dat de begunstigde de overeenkomstig artikel 3 vastgestelde verplichtingen nakomt. Dat toezicht verschaft kennis over de context van en het risico op niet-nakoming van de overeenkomstig artikel 3 vastgestelde verplichtingen en draagt bij aan de voorkoming van zulke gevallen, en ook van schendingen van het internationaal recht inzake de mensenrechten en het internationaal humanitair recht door met de steunmaatregel ondersteunde eenheden van de strijdkrachten van Bosnië en Herzegovina. 2.   Na verzending worden de uitrusting en benodigdheden als volgt geverifieerd: a) leveringsbevestiging, waarbij de leveringscertificaten door de eindgebruiker (de strijdkrachten) worden ondertekend op het moment van eigendomsoverdracht; b) verslaglegging over de activiteiten, waarbij de begunstigde jaarlijks verslag uitbrengt over de activiteiten die met de uitrusting, benodigdheden en diensten uit hoofde van de steunmaatregel zijn uitgevoerd totdat het Politiek en Veiligheidscomité (PVC) dergelijke verslaglegging niet langer nodig acht; c) controles ter plaatse, waarbij de begunstigde de hoge vertegenwoordiger op diens verzoek toegang moet verlenen om ter plaatse controles uit te voeren. 3.   De hoge vertegenwoordiger maakt twaalf maanden na de levering van de uitrusting een evaluatie van de steunmaatregel in de vorm van een gestructureerde eerste beoordeling. Dit kan bezoeken ter plaatse omvatten om de uit hoofde van de steunmaatregel geleverde uitrusting, benodigdheden en diensten te controleren, of andere vormen van onafhankelijke informatievoorziening. Na voltooiing van de steunmaatregel wordt een eindevaluatie gemaakt om te beoordelen of de steunmaatregel heeft bijgedragen aan het halen van de vooropgezette doelstellingen. Artikel 6 Verslaglegging Gedurende de uitvoeringsperiode brengt de hoge vertegenwoordiger overeenkomstig artikel 63 van Besluit (GBVB) 2021/509 halfjaarlijks verslag uit aan het PVC over de uitvoering van de maatregel. De beheerder voor steunmaatregelen brengt het bij Besluit (GBVB) 2021/509 ingestelde comité van de faciliteit overeenkomstig artikel 38 van dat besluit regelmatig op de hoogte van de uitvoering van de ontvangsten en uitgaven, onder meer door informatie te verstrekken over de betrokken leveranciers en onderaannemers. Artikel 7 Opschorting en beëindiging 1.   Het PVC kan overeenkomstig artikel 64 van Besluit (GBVB) 2021/509 besluiten de uitvoering van de steunmaatregel geheel of gedeeltelijk op te schorten. 2.   Het PVC kan de Raad aanbevelen de steunmaatregel te beëindigen. Artikel 8 Inwerkingtreding Dit besluit treedt in werking op de datum van de vaststelling ervan. Gedaan te Brussel, 1 december 2022. Voor de Raad De voorzitter J. SÍKELA ( 1 ) Besluit (GBVB) 2021/509 van de Raad van 22 maart 2021 tot oprichting van een Europese Vredesfaciliteit, en tot intrekking van Besluit (GBVB) 2015/528 ( PB L 102 van 24.3.2021, blz. 14 ). ( 2 ) Gemeenschappelijk Standpunt 2008/944/GBVB van de Raad van 8 december 2008 tot vaststelling van gemeenschappelijke voorschriften voor de controle op de uitvoer van militaire goederen en technologie ( PB L 335 van 13.12.2008, blz. 99 ).",
  "source": "EUR LEX"
}