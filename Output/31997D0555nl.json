{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31997D0555:NL:HTML\">",
  "content": "EUR-Lex - 31997D0555 - NL Avis juridique important | 31997D0555 97/555/EG: Beschikking van de Commissie van 14 juli 1997 betreffende de procedure voor de conformiteitsverklaring van voor de bouw bestemde producten overeenkomstig artikel 20, lid 2, van Richtlijn 89/106/EEG van de Raad voor cement, bouwkalk en andere hydraulische bindmiddelen (Voor de EER relevante tekst) Publicatieblad Nr. L 229 van 20/08/1997 blz. 0009 - 0013 BESCHIKKING VAN DE COMMISSIE van 14 juli 1997 betreffende de procedure voor de conformiteitsverklaring van voor de bouw bestemde producten overeenkomstig artikel 20, lid 2, van Richtlijn 89/106/EEG van de Raad voor cement, bouwkalk en andere hydraulische bindmiddelen (Voor de EER relevante tekst) (97/555/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 89/106/EEG van de Raad van 21 december 1988 betreffende de onderlinge aanpassing van de wettelijke en bestuursrechtelijke bepalingen der lidstaten inzake voor de bouw bestemde producten (1), zoals gewijzigd bij Richtlijn 93/68/EEG (2), inzonderheid op artikel 13, lid 4, Overwegende dat de Commissie bij de keuze tussen de twee in artikel 13, lid 3, van Richtlijn 89/106/EEG bedoelde procedures voor de conformiteitsverklaring van een product de \"minst kostbare veiligheidsconforme procedure\" moet kiezen; dat dit inhoudt dat het noodzakelijk is vast te stellen of voor een bepaald product of bepaalde familie van producten het bestaan van een onder de verantwoordelijkheid van de fabrikant vallend productiecontrolesysteem in de fabriek een noodzakelijke en toereikende voorwaarde is voor een conformiteitsverklaring, dan wel of daarvoor, om redenen die verband houden met de naleving van de in artikel 13, lid 4, genoemde criteria, een erkende certificatie-instantie moet worden ingeschakeld; Overwegende dat artikel 13, lid 4, voorschrijft dat de aldus gekozen procedure in de mandaten en technische specificaties moet worden genoemd; dat het derhalve wenselijk is het in de mandaten en technische specificaties gebruikte begrip \"producten of families van producten\" vast te leggen; Overwegende dat de twee procedures van artikel 13, lid 3, nader in bijlage III van Richtlijn 89/106/EEG zijn beschreven; dat het derhalve noodzakelijk is voor elk product of elke familie van producten duidelijk de methoden voor de toepassing van de twee procedures aan te geven, onder verwijzing naar genoemde bijlage III, daar deze bijlage aan bepaalde systemen de voorkeur geeft; Overwegende dat de procedure van artikel 13, lid 3, onder a), overeenkomt met de systemen die in mogelijkheid 1 zonder permanente bewaking en in de mogelijkheden 2 en 3 van punt 2, onder ii), van bijlage III zijn vastgelegd en dat de procedure van artikel 13, lid 3, onder b), overeenkomt met de systemen die in punt 2, onder i), van bijlage III en in mogelijkheid 1 met permanente bewaking van punt 2, onder ii), van bijlage III zijn vastgelegd; Overwegende dat de in deze beschikking vervatte maatregelen in overeenstemming zijn met het advies van het Permanent Comité voor de bouw, HEEFT DE VOLGENDE BESCHIKKING GEGEVEN: Artikel 1 De conformiteit van de in bijlage I genoemde producten en families van producten wordt vastgesteld aan de hand van een procedure waarbij de fabrikant als enige verantwoordelijk is voor een productiecontrolesysteem in de fabriek dat waarborgt dat de producten in overeenstemming zijn met de desbetreffende technische specificaties. Artikel 2 De conformiteit van de in bijlage II genoemde producten en families van producten wordt vastgesteld aan de hand van een procedure waarbij de fabrikant als enige verantwoordelijk is voor een productiecontrolesysteem in de fabriek dat waarborgt dat de producten in overeenstemming zijn met de desbetreffende technische specificaties. Artikel 3 De procedure voor de conformiteitsverklaring overeenkomstig bijlage III wordt vermeld in de mandaten voor geharmoniseerde normen. Artikel 4 Deze beschikking is gericht tot de lidstaten. Gedaan te Brussel, 14 juli 1997. Voor de Commissie Martin BANGEMANN Lid van de Commissie (1) PB nr. L 40 van 11. 2. 1989, blz. 12. (2) PB nr. L 220 van 30. 8. 1993, blz. 1. BIJLAGE I Bouwkalk, waaronder Calciumhoudende kalk Dolomietkalk Hydraulische kalk BIJLAGE II Gewoon cement, waaronder Portlandcement Samengesteld portlandcement (portlandslakkencement: A-S en B-S; portlandmicrosilicacement: A-D; portlandpuzzolancement: natuurlijk A-P, natuurlijk B-P, kunstmatig A-Q en kunstmatig B-Q; portlandvliegascement: kiezelhoudend A-V, kiezelhoudend B-V, kalkhoudend A-W en kalkhoudend B-W; portlandbrandleicement: A-T en B-T; portlandkalksteencement: A-L en B-L; samengesteld portlandcement: A-M en B-M) Hoogovencement: A, B en C Puzzolancement: A en B Samengesteld cement: A en B Speciaal cement, waaronder Cement met lage hydrateringswarmte Sulfaatbestendig cement Wit cement Tegen zeewater bestand cement Cement met laag alkaligehalte Calciumaluminaatcement Metselcement Hydraulische bindmiddelen voor de wegenbouw BIJLAGE III PRODUCTFAMILIE CEMENT, BOUWKALK EN HYDRAULISCHE BINDMIDDELEN Systemen van conformiteitsverklaring CEN/Cenelec wordt verzocht om in de desbetreffende geharmoniseerde normen voor de onderstaande producten en het beoogde gebruik daarvan de volgende systemen van conformiteitsverklaring te vermelden: >RUIMTE VOOR DE TABEL> De specificatie van het systeem moet zodanig zijn dat het ook kan worden toegepast al hoeft de prestatie ten aanzien van een bepaalde eigenschap niet te worden vastgesteld, omdat minstens één lidstaat geen wettelijk voorschrift heeft voor een dergelijke eigenschap (zie artikel 2, lid 1, van Richtlijn 89/106/EEG en, wanneer van toepassing, punt 1.2.3 van de basisdocumenten). In die gevallen mag de fabrikant niet tot verificatie van een dergelijke eigenschap worden verplicht indien hij in dit opzicht niets over de prestatie van het product wil meedelen.",
  "source": "EUR LEX"
}