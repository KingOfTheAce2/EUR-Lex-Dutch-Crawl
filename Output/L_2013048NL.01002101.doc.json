{
  "url": "http://www.w3.org/1999/xhtml\">",
  "content": "L_2013048NL.01002101.xml 21.2.2013 NL Publicatieblad van de Europese Unie L 48/21 UITVOERINGSBESLUIT VAN DE COMMISSIE van 19 februari 2013 waarbij aan bepaalde lidstaten afwijkingen worden toegestaan ten aanzien van de indiening van statistieken overeenkomstig Verordening (EG) nr. 1338/2008 van het Europees Parlement en de Raad betreffende communautaire statistieken over de volksgezondheid en de gezondheid en veiligheid op het werk, wat de statistieken op basis van de European Health Interview Survey (EHIS) betreft (Kennisgeving geschied onder nummer C(2013) 784) (Slechts de teksten in de Duitse, de Engelse, de Franse, de Nederlandse en de Zweedse taal zijn authentiek) (Voor de EER relevante tekst) (2013/97/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1338/2008 van het Europees Parlement en de Raad van 16 december 2008 betreffende communautaire statistieken over de volksgezondheid en de gezondheid en veiligheid op het werk ( 1 ) , en met name artikel 9, lid 2, Gezien de door het Koninkrijk België, de Franse Republiek, het Koninkrijk der Nederlanden, het Koninkrijk Zweden en het Verenigd Koninkrijk van Groot-Brittannië en Noord-Ierland ingediende verzoeken, Overwegende hetgeen volgt: (1) Ingevolge artikel 9, lid 2, van Verordening (EG) nr. 1338/2008 kan de Commissie voor lidstaten afwijkingsregelingen en overgangsperioden vaststellen, die op objectieve overwegingen gebaseerd dienen te zijn. (2) Uit de aan de Commissie verstrekte informatie blijkt dat de verzoeken om een afwijkingsregeling van de lidstaten het gevolg zijn van de noodzaak om de nationale administratieve en statistische stelsels ingrijpend te wijzigen teneinde volledig aan Verordening (EG) nr. 1338/2008 te voldoen. (3) Dergelijke afwijkingen moeten worden toegestaan aan België, Frankrijk, Nederland, Zweden en het Verenigd Koninkrijk, die daartoe een verzoek hebben ingediend. (4) De in dit besluit vervatte maatregelen zijn in overeenstemming met het advies van het Comité voor het Europees statistisch systeem, HEEFT HET VOLGENDE BESLUIT VASTGESTELD: Artikel 1 Aan de in de bijlage genoemde lidstaten worden de daarin opgenomen afwijkingen toegestaan. Artikel 2 Dit besluit is gericht tot het Koninkrijk België, de Franse Republiek, het Koninkrijk der Nederlanden, het Koninkrijk Zweden en het Verenigd Koninkrijk van Groot-Brittannië en Noord-Ierland. Gedaan te Brussel, 19 februari 2013. Voor de Commissie Algirdas ŠEMETA Lid van de Commissie ( 1 ) PB L 354 van 31.12.2008, blz. 70 . BIJLAGE Afwijkingen van Verordening (EG) nr. 1338/2008, zoals uitgevoerd door de Commissie, wat statistieken op basis van de European Health Interview Survey (EHIS) betreft België, Frankrijk en Nederland behoeven de in de onderstaande tabel opgenomen variabelen niet te verstrekken: België — INTLANG (voor het interview gebruikte taal); — PL4, PL5 en PL7 van de reeks inzake fysieke en sensorische functionele beperkingen; — MH1a tot en met MH1h inzake geestelijke gezondheid; — AM3 en AM5 inzake ambulante zorg; — PA4 inzake preventieactiviteiten; — UN1a tot en met UN2d inzake onbevredigde behoeften. Frankrijk — AL1 tot en met AL6 inzake alcoholgebruik; — IC1 tot en met IC3 inzake informele zorg. Nederland — PL5 en PL6 inzake fysieke en sensorische functionele beperkingen; — MH1a tot en met MH1h inzake geestelijke gezondheid; — PE1 tot en met PE8 inzake fysieke activiteiten; — AL1 tot en met AL6 inzake alcoholgebruik. Zweden en het Verenigd Koninkrijk: de referentiepopulatie in Zweden en in het Verenigd Koninkrijk is de groep personen van 16 jaar en ouder die op het moment van de gegevensverzameling deel uitmaken van een particulier huishouden dat zijn verblijfplaats op het grondgebied van deze lidstaten heeft.",
  "source": "EUR LEX"
}