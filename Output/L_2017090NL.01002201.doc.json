{
  "url": "http://www.w3.org/1999/xhtml\"><!--",
  "content": "L_2017090NL.01002201.xml 4.4.2017 NL Publicatieblad van de Europese Unie L 90/22 UITVOERINGSBESLUIT (GBVB) 2017/634 VAN DE RAAD van 3 april 2017 tot uitvoering van Besluit 2014/932/GBVB betreffende beperkende maatregelen in verband met de situatie in Jemen DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2014/932/GBVB van de Raad van 18 december 2014 betreffende beperkende maatregelen in verband met de situatie in Jemen ( 1 ) , en met name artikel 3, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 18 december 2014 heeft de Raad Besluit 2014/932/GBVB vastgesteld. (2) Het Comité van de Veiligheidsraad van de Verenigde Naties, dat is ingesteld overeenkomstig Resolutie 2140 (2014) van de Veiligheidsraad van de Verenigde Naties, heeft de informatie in verband met vier aan beperkende maatregelen onderworpen personen geactualiseerd. (3) De bijlage bij Besluit 2014/932/GBVB dient derhalve dienovereenkomstig te worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit 2014/932/GBVB wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Luxemburg, 3 april 2017. Voor de Raad De voorzitter F. MOGHERINI ( 1 ) PB L 365 van 19.12.2014, blz. 147 . BĲLAGE In de bijlage bij Besluit 2014/932/GBVB worden de vermeldingen betreffende de onderstaande personen vervangen door de volgende vermeldingen: 1. Abdullah Yahya Al Hakim ( aliassen : a) Abu Ali al Hakim; b) Abu-Ali al-Hakim; c) Abdallah al-Hakim; d) Abu Ali Alhakim; e) Abdallah al-Mu'ayyad). Naam in oorspronkelijk schrift: Hoedanigheid: Onderbevelhebber Houthi-groep. Adres: Dahyan, gouvernement Sa'dah, Jemen. Geboortedatum: a) Rond 1985; b) Tussen 1984 en 1986. Geboorteplaats: a) Dahyan, Jemen; b) Gouvernement Sa'dah, Jemen. Nationaliteit: Jemenitisch. Overige informatie: Geslacht: mannelijk. Weblink naar speciale kennisgeving Interpol/VN-Veiligheidsraad: https://www.interpol.int/en/notice/search/un/5837273. Datum plaatsing op de VN-lijst: 7.11.2014 (gewijzigd op 20.11.2014). Aanvullende informatie uit de beschrijving van de redenen die is verstrekt door het Sanctiecomité: Abdullah Yahya al Hakim werd op 7 november 2014 op de lijst geplaatst voor sancties overeenkomstig de punten 11 en 15 van UNSCR 2140 (2014), omdat hij voldoet aan de criteria voor plaatsing op de lijst genoemd in de punten 17 en 18 van de resolutie. Abdullah Yahya al Hakim heeft handelingen verricht die de vrede, de veiligheid, of de stabiliteit van Jemen bedreigen, zoals handelingen die de uitvoering belemmeren van het akkoord van 23 november 2011 tussen de regering van Jemen en de oppositie, dat voorziet in een vreedzame machtsoverdracht in Jemen, en die het politieke proces in Jemen dwarsbomen. In juni 2014 heeft Abdullah Yahya al Hakim naar verluidt een bijeenkomst gehouden om een staatsgreep tegen de president van Jemen, Abdrabuh Mansour Hadi, te beramen. Al Hakim heeft militaire bevelhebbers en bevelhebbers van de veiligheidstroepen, en stamhoofden ontmoet; leidinggevende aanhangers van de voormalige president van Jemen, Ali Abdullah Saleh, waren eveneens bij de bijeenkomst, welke tot doel had de militaire inspanningen voor de overname van de Jemenitische hoofdstad Sanaa te coördineren. In een openbare verklaring van 29 augustus 2014 heeft de voorzitter van de VN-Veiligheidsraad de acties veroordeeld van de strijders onder het bevel van Abdullah Yahya al Hakim, die Amran, Jemen, onder de voet hadden gelopen, onder meer het hoofdkwartier van een brigade van het Jemenitische leger op 8 juli 2014. Al Hakim leidde de gewelddadige overname in juli 2014 van het gouvernement Amran en was de militaire bevelhebber die de beslissingen nam in verband met lopende conflicten in het gouvernement Amran en in Hamdan, Jemen. Vanaf begin september 2014 bleef Abdullah Yahya al Hakim in Sanaa om de gevechtshandelingen te superviseren ingeval het tot een treffen zou komen. Zijn rol was het organiseren van militaire operaties met het oog op het omverwerpen van de regering van Jemen, en hij was ook belast met het veilig maken van en de controle op alle wegen van en naar Sanaa. 2. Abd Al-Khaliq Al-Houthi ( aliassen: a) Abd-al-Khaliq al-Huthi; b) Abd-al-Khaliq Badr-al-Din al Huthi; c) 'Abd al-Khaliq Badr al-Din al-Huthi; d) Abd al-Khaliq al-Huthi; e) Abu-Yunus). Naam in oorspronkelijk schrift: Hoedanigheid: Militaire bevelhebber van de Houthi's. Geboortedatum: 1984. Nationaliteit: Jemenitisch. Overige informatie: Geslacht: mannelijk. Weblink naar speciale kennisgeving Interpol/VN-Veiligheidsraad: https://www.interpol.int/en/notice/search/un/5837297. Datum plaatsing op de VN-lijst: 7.11.2014 (gewijzigd op 20.11.2014, 26.8.2016). Aanvullende informatie uit de beschrijving van de redenen die is verstrekt door het Sanctiecomité: Abd al-Khaliq al-Houthi werd op 7 november 2014 op de lijst geplaatst voor sancties overeenkomstig de punten 11 en 15 van UNSCR 2140 (2014), omdat hij voldoet aan de criteria voor plaatsing op de lijst genoemd in de punten 17 en 18 van de resolutie. Abd al-Khaliq al-Houthi heeft handelingen verricht die de vrede, de veiligheid, of de stabiliteit van Jemen bedreigen, zoals handelingen die de uitvoering belemmeren van het akkoord van 23 november 2011 tussen de regering van Jemen en de oppositie, dat voorziet in een vreedzame machtsoverdracht in Jemen, en die het politieke proces in Jemen dwarsbomen. Eind oktober 2013 voerde Abd al-Khaliq al-Houthi een in uniformen van het Jemenitische leger geklede groep strijders aan bij een aanval op locaties in Dimaj, Jemen. Tijdens de gevechten die daarbij uitbraken, zijn vele doden gevallen. Eind september 2014 zou een onbekend aantal niet-geïdentificeerde strijders in staat van paraatheid zijn gebracht voor een aanval op diplomatieke faciliteiten in Sanaa, Jemen, waartoe zij het bevel zouden krijgen van Abd al-Khaliq al-Houthi. Op 30 augustus 2014 heeft al-Houthi de overbrenging van wapens van Amran naar een protestkamp in Sanaa gecoördineerd. 3. Ali Abdullah Saleh ( alias: Ali Abdallah Salih). Naam in oorspronkelijk schrift: Hoedanigheid: a) Voorzitter van de General People's Congress Party van Jemen; b) Voormalig president van de Republiek Jemen. Geboortedatum: a) 21.3.1945; b) 21.3.1946; c) 21.3.1942; d) 21.3.1947. Geboorteplaats: a) Bayt al-Ahmar, gouvernement Sanaa, Jemen; b) Sanaa, Jemen; c) Sanaa, Sanhan, Al-Rib' al-Sharqi. Nationaliteit: Jemenitisch. Paspoortnummer: 00016161 (Jemen). Nationaal identiteitsnummer: 01010744444. Overige informatie: Geslacht: mannelijk. Weblink naar speciale kennisgeving Interpol/VN-Veiligheidsraad: https://www.interpol.int/en/notice/search/un/5837306. Datum plaatsing op de VN-lijst: 7.11.2014 (gewijzigd op 20.11.2014). Aanvullende informatie uit de beschrijving van de redenen die is verstrekt door het Sanctiecomité: Ali Abdullah Saleh werd op 7 november 2014 op de lijst geplaatst voor sancties overeenkomstig de punten 11 en 15 van resolutie 2140 (2014), omdat hij voldoet aan de criteria voor plaatsing op de lijst genoemd in de punten 17 en 18 van de resolutie. Ali Abdullah Saleh heeft handelingen verricht die de vrede, de veiligheid, of de stabiliteit van Jemen bedreigen, zoals handelingen die de uitvoering van het akkoord van 23 november 2011 tussen de regering van Jemen en de oppositie, dat voorziet in een vreedzame machtsoverdracht in Jemen, belemmeren en het politieke proces in Jemen dwarsbomen. Met ingang van het op 23 november 2011 door de Samenwerkingsraad van de Golf gesloten akkoord, is Ali Abdullah Saleh na meer dan dertig jaar afgetreden als president van Jemen. Vanaf najaar 2012 geldt Ali Abdullah Saleh als een van de felste voorstanders van gewelddadige Houthi-acties in Noord-Jemen. Opstootjes in het zuiden van Jemen in februari 2013 waren het gevolg van de gecombineerde acties van Ali Abdullah Saleh, AQAP en de zuidelijke secessionist Ali Salim al-Bayd om onrust te creëren voor de aanvang van de conferentie van de nationale dialoog in Jemen van 18 maart 2013. Meer recentelijk, sedert september 2014, probeert Saleh Jemen te destabiliseren door anderen te gebruiken om de centrale regering te ondermijnen en voldoende instabiliteit te creëren om een staatsgreep uit te lokken. Blijkens een in september 2014 uitgebracht rapport van het VN-deskundigenpanel voor Jemen zou Saleh volgens geïnterviewden gewelddadige acties van bepaalde Jemenitische groepen steunen met geld en politieke steun, en door ervoor te zorgen dat GPC-leden de destabilisering van Jemen met allerlei middelen in de hand blijven werken. 5. Ahmed Ali Abdullah Saleh ( alias: Ahmed Ali Abdullah Al-Ahmar) Titel: Voormalig ambassadeur, voormalig brigadegeneraal. Geboortedatum: 25.7.1972. Nationaliteit: Jemenitisch. Paspoortnummer: a) Jemenitisch paspoort met nummer 17979, afgegeven op naam van Ahmed Ali Abdullah Saleh (bedoeld in het diplomatiek identificatienummer 31/2013/20/003140 hieronder); b) Jemenitisch paspoort met nummer 02117777, afgegeven op 8.11.2005 op naam van Ahmed Ali Abdullah Al-Ahmar; c) Jemenitisch paspoort met nummer 06070777, afgegeven op 3.12.2014 op naam van Ahmed Ali Abdullah Al-Ahmar. Adres: Verenigde Arabische Emiraten. Overige informatie: Heeft een belangrijk aandeel gehad in de militaire expansie van de Houthi's. Heeft handelingen verricht die de vrede, de veiligheid of de stabiliteit van Jemen bedreigen. Ahmed Saleh is de zoon van de voormalige president van de Republiek Jemen, Ali Abdullah Saleh (YEi.003). Ahmed Ali Abdullah Saleh is afkomstig uit een gebied bekend als Bayt Al-Ahmar, gelegen op ongeveer 20 km ten zuidoosten van de hoofdstad Sanaa. Diplomatieke identiteitskaart met nr. 31/2013/20/003140, afgegeven op 7.7.2013 op naam van Ahmed Ali Abdullah Saleh door het ministerie van Buitenlandse Zaken van de Verenigde Arabische Emiraten; huidige status: geannuleerd. Weblink naar speciale kennisgeving Interpol/VN-Veiligheidsraad: https://www.interpol.int/en/notice/search/un/5895854. Datum plaatsing op de VN-lijst: 14.4.2015 (gewijzigd op 16.9.2015). Aanvullende informatie uit de beschrijving van de redenen die is verstrekt door het Sanctiecomité: Ahmed Ali Saleh heeft alles in het werk gesteld om het gezag van president Hadi te ondermijnen, diens pogingen om het militaire apparaat te hervormen te dwarsbomen, en de vreedzame overgang van Jemen naar democratie te belemmeren. Saleh heeft een belangrijk aandeel gehad in de militaire expansie van de Houthi's. Vanaf medio februari 2013 is Ahmed Ali Saleh duizenden nieuwe geweren beginnen te leveren aan de brigades van de Republikeinse Garde en niet-geïdentificeerde tribale sjeiks. Deze wapens werden al in 2010 aangekocht en bewaard om zich later te kunnen verzekeren van de trouw en de politieke steun van degenen die de wapens zouden krijgen. Nadat zijn vader en voormalig president van de Republiek Jemen, Ali Abdullah Saleh, in 2011 als president was afgetreden, bleef Ahmed Ali Saleh aan als bevelhebber van de Republikeinse Garde van Jemen. Een klein jaar later werd Saleh door president Hadi ontslagen, maar ook na zijn ontslag bleef hij zeer invloedrijk in het Jemenitische leger. Ali Abdullah Saleh is in november 2014 uit hoofde van UNSCR 2140 door de VN op de lijst geplaatst.",
  "source": "EUR LEX"
}