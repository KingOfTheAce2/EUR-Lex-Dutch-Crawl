{
  "url": "http://www.w3.org/1999/xhtml\"><!--",
  "content": "L_2017200NL.01000101.xml 1.8.2017 NL Publicatieblad van de Europese Unie L 200/1 UITVOERINGSVERORDENING (EU) 2017/1405 VAN DE COMMISSIE van 31 juli 2017 tot wijziging van Verordening (EG) nr. 847/2006 wat betreft de tariefcontingenten van de Unie voor bepaalde bereidingen en conserven van vis uit Thailand DE EUROPESE COMMISSIE, Gezien het Verdrag betreffende de werking van de Europese Unie, Gezien Besluit 2006/324/EG van de Raad van 27 februari 2006 betreffende de sluiting van een Overeenkomst in de vorm van een briefwisseling tussen de Europese Gemeenschap en het Koninkrijk Thailand uit hoofde van artikel XXIV, lid 6, en artikel XXVIII van de GATT 1994 betreffende de wijziging van de concessies die vervat zijn in de lijsten van verbintenissen van de Tsjechische Republiek, de Republiek Estland, de Republiek Cyprus, de Republiek Letland, de Republiek Litouwen, de Republiek Hongarije, de Republiek Malta, de Republiek Polen, de Republiek Slovenië en de Slowaakse Republiek, in verband met hun toetreding tot de Europese Unie ( 1 ) , en met name artikel 2, Overwegende hetgeen volgt: (1) Bij Verordening (EG) nr. 847/2006 ( 2 ) van de Commissie werden met ingang van 2 juni 2006 twee jaarlijkse tariefcontingenten voor de rechtenvrije invoer van bepaalde bereidingen en conserven van vis ingevoerd. (2) In overeenstemming met de aan Besluit 2006/324/EG gehechte overeenkomst in de vorm van een briefwisseling tussen de Europese Gemeenschap en het Koninkrijk Thailand is een bepaalde hoeveelheid van elk van die tariefcontingenten aan het Koninkrijk Thailand toegewezen en de rest toegankelijk gemaakt voor alle landen. (3) Een landgebonden tariefcontingent wordt toegewezen op basis van de niet-preferentiële oorsprong van de goederen. Deze niet-preferentiële oorsprong moet worden vermeld in de aangifte voor het in het vrije verkeer brengen in de Unie. In sommige gevallen moet die aangifte worden gestaafd met een bewijs van oorsprong dat is afgegeven door de bevoegde autoriteiten van het land van oorsprong. (4) In overeenstemming met Verordening (EG) nr. 847/2006 kan gebruik worden gemaakt van het aan Thailand toegewezen deel van de tariefcontingenten mits een certificaat van oorsprong wordt voorgelegd dat voldoet aan de eisen van artikel 47 van Verordening (EEG) nr. 2454/93 ( 3 ) . (5) Verordening (EEG) nr. 2454/93 is bij Uitvoeringsverordening (EU) 2016/481 ( 4 ) van de Commissie ingetrokken met ingang van 1 mei 2016. (6) In Uitvoeringsverordening (EU) 2015/2447 ( 5 ) van de Commissie, die sinds 1 mei 2016 van kracht is, is geen procedure meer opgenomen voor de afgifte en de voorlegging van een certificaat van oorsprong die vergelijkbaar is met de procedure die in overeenstemming met artikel 47 van Verordening (EEG) nr. 2454/93 tot 30 april 2016 werd toegepast. (7) Voor de invoer in de Unie van bereidingen en conserven van vis uit Thailand waarbij gebruik wordt gemaakt van de bij Verordening (EG) nr. 847/2006 geopende tariefcontingenten, moet een Gemeenschappelijk veterinair document van binnenkomst (GDB) worden voorgelegd dat aan de in Verordening (EG) nr. 136/2004 ( 6 ) van de Commissie vastgestelde eisen voldoet. De procedure voor de afgifte van het GDB biedt voldoende waarborgen wat de oorsprong van de bereidingen en conserven van vis betreft. (8) De douaneautoriteiten kunnen van de aangever ook eisen dat hij de oorsprong van de goederen aantoont in overeenstemming met artikel 61 van Verordening (EU) nr. 952/2013 ( 7 ) van het Europees Parlement en van de Raad. Dit artikel staat toe dat andere bewijsmiddelen dan een formeel certificaat worden gebruikt en garandeert dat de desbetreffende voorschriften juist worden toegepast. (9) Daarom moet de verplichte voorlegging van een specifiek certificaat van oorsprong om gebruik te kunnen maken van de tariefcontingenten voor de betrokken goederen uit Thailand, in Verordening (EG) nr. 847/2006 worden geschrapt. (10) In Uitvoeringsverordening (EU) 2015/2447 zijn voorschriften voor het beheer van tariefcontingenten vastgesteld, die sinds 1 mei 2016 de voorschriften in de artikelen 308 bis tot en met 308 quinquies van Verordening (EEG) nr. 2454/93 vervangen. Artikel 4 van Verordening (EG) nr. 847/2006 moet worden gewijzigd om rekening te houden met de nieuwe regels. (11) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De artikelen 3 en 4 van Verordening (EG) nr. 847/2006 worden vervangen door: „Artikel 3 De oorsprong wordt bepaald overeenkomstig de daarvoor in de Unie geldende regels. Artikel 4 De bij deze verordening vastgestelde tariefcontingenten worden beheerd overeenkomstig de artikelen 49 tot en met 54 van Uitvoeringsverordening (EU) 2015/2447 van de Commissie ( *1 ) . Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 31 juli 2017. Voor de Commissie De voorzitter Jean-Claude JUNCKER ( 1 ) PB L 120 van 5.5.2006, blz. 17 . ( 2 ) Verordening (EG) nr. 847/2006 van de Commissie van 8 juni 2006 betreffende de opening en het beheer van tariefcontingenten voor bepaalde bereidingen en conserven van vis ( PB L 156 van 9.6.2006, blz. 8 ) ( 3 ) Verordening (EEG) nr. 2454/93 van de Commissie van 2 juli 1993 houdende vaststelling van enkele bepalingen ter uitvoering van Verordening (EEG) nr. 2913/92 van de Raad tot vaststelling van het communautair douanewetboek ( PB L 253 van 11.10.1993, blz. 1 ). ( 4 ) Uitvoeringsverordening (EU) 2016/481 van de Commissie van 1 april 2016 tot intrekking van Verordening (EEG) nr. 2454/93 van de Commissie houdende vaststelling van enkele bepalingen ter uitvoering van Verordening (EEG) nr. 2913/92 van de Raad tot vaststelling van het communautair douanewetboek ( PB L 87 van 2.4.2016, blz. 24 ). ( 5 ) Uitvoeringsverordening (EU) 2015/2447 van de Commissie van 24 november 2015 houdende nadere uitvoeringsvoorschriften voor enkele bepalingen van Verordening (EU) nr. 952/2013 van het Europees Parlement en de Raad tot vaststelling van het douanewetboek van de Unie ( PB L 343 van 29.12.2015, blz. 558 ). ( 6 ) Verordening (EG) nr. 136/2004 van de Commissie van 22 januari 2004 tot vaststelling van procedures voor de veterinaire controles in de grensinspectieposten van de Gemeenschap bĳ het binnenbrengen van producten uit derde landen ( PB L 21 van 28.1.2004, blz. 11 ). ( 7 ) Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( PB L 269 van 10.10.2013, blz. 1 ).",
  "source": "EUR LEX"
}