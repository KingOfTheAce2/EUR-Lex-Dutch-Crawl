{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998Y0520(01):NL:HTML\">",
  "content": "EUR-Lex - 31998Y0520(01) - NL Avis juridique important | 31998Y0520(01) Resolutie van het Raadgevend comité van de EGKS over een betere integratie van kolen en staal in het vijfde oto-kaderprogramma van de Gemeenschap (1998-2002) Publicatieblad Nr. C 155 van 20/05/1998 blz. 0010 - 0011 RESOLUTIE VAN HET RAADGEVEND COMITÉ VAN DE EGKS OVER EEN BETERE INTEGRATIE VAN KOLEN EN STAAL IN HET VIJFDE OTO-KADERPROGRAMMA VAN DE GEMEENSCHAP (1998-2002) (98/C 155/04) (Voor de EER relevante tekst) (met eenparigheid van stemmen en een onthouding goedgekeurd tijdens de 339e zitting van 2 april 1998) HET RAADGEVEND COMITÉ VAN DE EUROPESE GEMEENSCHAP VOOR KOLEN EN STAAL, verwijst naar het voorstel voor een besluit van het Europees Parlement en de Raad betreffende het vijfde kaderprogramma van de Europese Gemeenschap voor activiteiten op het gebied van onderzoek, technologische ontwikkeling en demonstratie (1) en met name naar het gemeenschappelijk standpunt dat de Raad op 12 februari 1998 heeft goedgekeurd, herinnert aan zijn resolutie over de toekomst van het samenwerkingsonderzoek in de kolen- en staalsector die op 20 juni 1997 tijdens de 366e zitting unaniem is goedgekeurd (2), herinnert aan zijn resolutie over het onderzoekfonds waartoe de Europese Raad op 16 juni 1997 te Amsterdam heeft besloten en die tijdens zijn plenaire zitting van 10 oktober 1997 met eenparigheid van stemmen is goedgekeurd (3). Het Raadgevend Comité wijst nadrukkelijk op de volgende aspecten: 1. Onafhankelijke studies (4) (5) (6) hebben aangetoond dat het EGKS-onderzoek op technisch en sociaal gebied tot buitengewoon positieve resultaten heeft geleid en het zeer rendabel is gebleken. Een dermate doeltreffend onderzoeksinstrument moet in de toekomst zeker gehandhaafd blijven. 2. De kolen- en staalindustrie hebben in het verleden een aanzienlijke bijdrage aan de oplossing van maatschappelijke problemen geleverd en kunnen dat ook in de toekomst nog doen. Beide bedrijfstakken zullen in de Europese Unie veel werkgelegenheid blijven bieden. De ontwikkeling van zeer hoogwaardige staalsoorten groeit in alle gebruikssectoren. Zowel economisch als ecologisch gezien is staal een materiaal van hoge kwaliteit. Steenkool kan een belangrijke grondstof en een betrouwbare energiebron voor het Europa van morgen worden, met name voor de elektriciteitsproductie. In dit verband is meer onderzoek nodig om door de behandeling van zuurhoudende rookgassen en andere schadelijke stoffen van steenkool een groene brandstof te maken die het milieu niet langer belast. Materialen met nieuwe eigenschappen en technologieën die in de kolen- en staalindustrie zijn en worden ontwikkeld, vormen evenzo vele exportmogelijkheden op de wereldmarkt. Dit geldt eveneens voor de afnemers van beide bedrijfstakken. In deze context moet er ook op worden gewezen dat de kolen- en de staalsector door de uitbreiding met de landen in Midden- en Oost-Europa aanzienlijk in belang zullen toenemen. 3. Het besluit van de Raad Industrie (7) om het EGKS-Verdrag niet te verlengen en het op zijn geplande einddatum, 23 juli 2002, te laten aflopen is van politieke zijde altijd gepaard gegaan met de belofte om de geleidelijke integratie van de belangen van de kolen- en staalindustrie, en met name het onderzoek, in de beleidsinstrumenten van de Europese Unie te bevorderen. 4. De ervaringen met de integratie van de kolen- en staalsector in het vierde kaderprogramma zijn zeer teleurstellend geweest. Daarom moeten steenkool en staal bij de integratie in het vijfde kaderprogramma absoluut op gelijke voet met de andere sectoren worden behandeld. In vergelijking met concurrerende materialen bieden steenkool en staal grote toekomstmogelijkheden. Het Raadgevend Comité van de EGKS verheugt zich erover dat de Raad erop wijst \"dat de integratie in het (vijfde) kaderprogramma van activiteiten die momenteel op grond van het EGKS-Verdrag - dat in 2002 afloopt - worden uitgevoerd, moet worden verbeterd\" (8). Het Raadgevend Comité van de EGKS verheugt zich er eveneens over dat het onderzoek en de ontwikkeling van nieuwe en verbeterde materialen en productietechnologieën op staalgebied gehandhaafd blijft. Bovendien raadt het Raadgevend Comité van de EGKS aan het punt betreffende de verbetering van de prospectie, de winning en het gebruik van energiedragers, met name binnen de kernactiviteit voor economische en efficiënte energie voor een concurrerend Europa, niet tot koolwaterstoffen te beperken, zoals in het gemeenschappelijk standpunt van de Raad is aangegeven, maar op alle fossiele brandstoffen toe te passen. (1) Doc. COM(97) 142 def. (2) PB C 220 van 19.7.1997, blz. 12-14. (3) PB C 356 van 22.11.1997, blz. 6-7. (4) \"Assessment and evaluation of direct financial returns on ECSC steel research programmes\", juni 1994, verslag van de heer Trentini. (5) \"Evaluation of the ECSC coal research programme\", september 1996, verslag van Smith Vincent & Co. en Geoffrey Walton Practice. (6) \"Het sociaal onderzoek van de EGKS\", 1996, verslag van Enrico Gibellieri en anderen. (7) Conclusie van de Raad Industrie van 24 november 1992. (8) Doc. 6108/1/98 van 24 maart 1998.",
  "source": "EUR LEX"
}