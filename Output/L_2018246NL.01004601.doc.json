{
  "url": "http://www.w3.org/1999/xhtml\"><!--",
  "content": "L_2018246NL.01004601.xml 2.10.2018 NL Publicatieblad van de Europese Unie L 246/46 BESLUIT (EU) 2018/1471 VAN DE COMMISSIE van 19 september 2018 over het voorgestelde burgerinitiatief „STOP FRAUDE en misbruik van EU-GELD — door betere controle van besluiten, uitvoering en sancties” (Kennisgeving geschied onder nummer C(2018) 6077) (Alleen de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 211/2011 van het Europees Parlement en de Raad van 16 februari 2011 over het burgerinitiatief ( 1 ) , en met name artikel 4, Overwegende hetgeen volgt: (1) Het onderwerp van het voorgestelde burgerinitiatief „STOP FRAUDE en misbruik van EU-GELD — door betere controle van besluiten, uitvoering en sancties” kan als volgt worden samengevat: „De Europese instellingen moeten het recht hebben om in de EU-lidstaten die niet deelnemen aan het Europees Openbaar Ministerie betere controles (waaronder controles vooraf) uit te voeren en strengere sancties op te leggen.”. (2) De doelstellingen van het voorgestelde burgerinitiatief worden als volgt omschreven: „Om fraude en misbruik van EU-geld te voorkomen en bestraffen moeten de Europese instellingen het recht hebben om betere controles uit te voeren in lidstaten die geen deel uitmaken van de samenwerking in het kader van het Europees Openbaar Ministerie. Daartoe behoren controle vooraf van financierings- en aanbestedingsbesluiten op gebieden met een hoog risico. We stellen voor dat bij deze intensievere controle alle omstandigheden grondig worden onderzocht en dat frauduleuze activiteiten en andere strafbare feiten die de financiële belangen van de EU schaden, worden gepubliceerd.”. (3) Er is een burgercomité gevormd en er zijn contactpersonen aangewezen overeenkomstig artikel 3, lid 2, van de verordening, en het voorgestelde burgerinitiatief levert geen misbruik op, het is niet lichtzinnig of ergerlijk, en het druist niet zichtbaar in tegen de in artikel 2 van het Verdrag betreffende de Europese Unie (VEU) vastgelegde waarden van de Unie. (4) Rechtshandelingen van de Unie ter uitvoering van de Verdragen kunnen worden vastgesteld a) teneinde de taken, de prioritaire doelstellingen en de organisatie van de structuurfondsen vast te stellen, hetgeen ook samenvoeging van de fondsen kan omvatten, in overeenstemming met artikel 177 van het Verdrag betreffende de werking van de Europese Unie (VWEU); b) voor de vaststelling van een meerjarenkaderprogramma waarin alle activiteiten van de Unie op het gebied van onderzoek en technologische ontwikkeling zijn opgenomen, de binnen elke activiteit van het meerjarenkaderprogramma ontwikkelde specifieke programma's, en de tenuitvoerlegging van het meerjarenkaderprogramma, overeenkomstig de artikelen 182 en 183 VWEU; c) inzake de financiële regels, met name betreffende de wijze waarop de begroting van de Unie wordt uitgevoerd, overeenkomstig artikel 322 VWEU; d) op het gebied van de preventie en de bestrijding fraude waardoor de financiële belangen van de Unie worden geschaad teneinde doeltreffende en gelijkwaardige bescherming te bieden in de lidstaten alsmede in de instellingen, organen en instanties van de Unie, overeenkomstig artikel 325 VWEU. (5) De lidstaten mogen zelf beslissen of zij al dan niet deelnemen aan nauwere samenwerking, zoals de nauwere samenwerking op basis waarvan het Europees Openbaar Ministerie is opgericht. Rechtshandelingen van de Unie ter uitvoering van de Verdragen mogen in beginsel geen onderscheid maken tussen lidstaten louter op basis van het feit of zij al dan niet deelnemen aan nauwere samenwerking. Bij de uitvoering van rechtshandelingen van de Unie mag evenwel onderscheid worden gemaakt tussen lidstaten wanneer dat objectief gerechtvaardigd is, bijvoorbeeld wanneer, alle relevante elementen in aanmerking genomen, het niveau van bescherming van de financiële belangen van de Unie in de praktijk in de lidstaten verschillend zou zijn. (6) Het Verdrag betreffende de Europese Unie (VEU) versterkt het burgerschap van de Unie en verbetert de democratische werking van de Unie door onder meer te bepalen dat iedere burger het recht heeft aan het democratisch bestel van de Unie deel te nemen door middel van een Europees burgerinitiatief. (7) De procedures en voorwaarden voor het burgerinitiatief moeten duidelijk, eenvoudig, gebruiksvriendelijk en evenredig met de aard van het burgerinitiatief zijn, om burgerparticipatie aan te moedigen en de Unie toegankelijker te maken. (8) Om die redenen valt het voorgestelde burgerinitiatief „STOP FRAUDE en misbruik van EU-GELD — door betere controle van besluiten, uitvoering en sancties” niet zichtbaar buiten het kader van de bevoegdheden van de Commissie om rechtshandelingen van de Unie vast te stellen ter uitvoering van de Verdragen, als bedoeld in artikel 4, lid 2, onder b), en het moet daarom worden geregistreerd. Er moeten steunbetuigingen voor dit voorgestelde burgerinitiatief worden verzameld, voor zover het gericht is op voorstellen van de Commissie voor rechtshandelingen van de Unie ter uitvoering van de Verdragen die de bescherming van de financiële belangen van de Unie verbeteren, maar die geen onderscheid maken tussen lidstaten louter op basis van het feit of zij al dan niet deelnemen aan nauwere samenwerking bij de oprichting van het Europees Openbaar Ministerie, HEEFT HET VOLGENDE BESLUIT VASTGESTELD: Artikel 1 1.   Het voorgestelde burgerinitiatief „STOP FRAUDE en misbruik van EU-GELD — door betere controle van besluiten, uitvoering en sancties” wordt geregistreerd. 2.   Er kunnen steunbetuigingen voor dit voorgestelde burgerinitiatief worden verzameld, mits daarmee voorstellen van de Commissie worden beoogd voor rechtshandelingen van de Unie ter uitvoering van de Verdragen die de bescherming van de financiële belangen van de Unie verbeteren, maar geen onderscheid wordt gemaakt tussen lidstaten louter op basis van het feit of zij al dan niet deelnemen aan nauwere samenwerking bij de oprichting van het Europees Openbaar Ministerie. Artikel 2 Dit besluit treedt in werking op 27 september 2018. Artikel 3 Dit besluit is gericht tot de organisatoren (leden van het burgercomité) van het voorgestelde burgerinitiatief „STOP FRAUDE en misbruik van EU-GELD — door betere controle van besluiten, uitvoering en sancties”, vertegenwoordigd door de heren Zoltán KERESZTÉNY en Balázs FEHÉR, die als contactpersonen optreden. Gedaan te Brussel, 19 september 2018. Voor de Commissie Frans TIMMERMANS Vicevoorzitter ( 1 ) PB L 65 van 11.3.2011, blz. 1 .",
  "source": "EUR LEX"
}