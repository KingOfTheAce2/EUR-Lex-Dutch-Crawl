{
  "url": "http://www.w3.org/1999/xhtml\">",
  "content": "L_2015003NL.01006101.xml 7.1.2015 NL Publicatieblad van de Europese Unie L 3/61 UITVOERINGSBESLUIT (EU) 2015/16 VAN DE COMMISSIE van 6 januari 2015 betreffende de bekendmaking, met een voorbehoud, in het Publicatieblad van de Europese Unie van de referentie van de norm EN 1870-17:2012 inzake handmatig horizontale afkortzaagmachines met een zaageenheid in het kader van Richtlijn 2006/42/EG van het Europees Parlement en de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2006/42/EG van het Europees Parlement en de Raad van 17 mei 2006 betreffende machines, en tot wijziging van Richtlijn 95/16/EG ( 1 ) , en met name artikel 10, Gezien het advies van het bij artikel 22 van Verordening (EU) nr. 1025/2012 van het Europees Parlement en de Raad van 25 oktober 2012 betreffende Europese normalisatie, tot wijziging van de Richtlijnen 89/686/EEG en 93/15/EEG van de Raad alsmede de Richtlijnen 94/9/EG, 94/25/EG, 95/16/EG, 97/23/EG, 98/34/EG, 2004/22/EG, 2007/23/EG, 2009/23/EG en 2009/105/EG van het Europees Parlement en de Raad en tot intrekking van Beschikking 87/95/EEG van de Raad en Besluit nr. 1673/2006/EG van het Europees Parlement en de Raad ( 2 ) ingestelde comité, Overwegende hetgeen volgt: (1) Wanneer een nationale norm die de omzetting is van een geharmoniseerde norm waarvan de referentie in het Publicatieblad van de Europese Unie is gepubliceerd, één of meer van de in bijlage I bij Richtlijn 2006/42/EG genoemde essentiële veiligheids- en gezondheidseisen omvat, wordt aangenomen dat de volgens deze norm gebouwde machine voldoet aan de desbetreffende essentiële eisen. (2) In mei 2013 heeft Frankrijk overeenkomstig artikel 10 van Richtlijn 2006/42/EG een formeel bezwaar ingediend met betrekking tot norm EN 1870-17:2012 „Veiligheid van houtbewerkingsmachines — Cirkelzagen — Deel 17: Handmatig bediende horizontale afkortzaagmachines met enkelvoudige zaageenheid (handbediende zagen met radiale arm)”, die door het Europees Comité voor Normalisatie (CEN) was voorgesteld voor harmonisering in het kader van Richtlijn 2006/42/EG. (3) Het formele bezwaar is gebaseerd op het niet-naleven van voorschriften van punt 3 van clausule 5.3.6.1 Afscherming van het zaagblad van de norm, waarin wordt vermeld dat de afscherming vast of beweegbaar kan zijn zonder aan te geven wanneer welke optie noodzakelijk is, terwijl deze twee categorieën apparaten van aard verschillen en verschillende veiligheidsniveaus verschaffen die overeenstemmen met verschillende risicoanalysen. (4) Na de norm EN 1870-17:2012 samen met de vertegenwoordigers van het bij artikel 22 van Richtlijn 2006/42/EG ingestelde comité te hebben bestudeerd, heeft de Commissie geconcludeerd dat de norm niet aan de essentiële veiligheids- en gezondheidseisen van punt 1.4.2 „Bijzondere eisen voor afschermingen” van bijlage I bij Richtlijn 2006/42/EG voldoet, aangezien de norm ontwerpers de keuze biedt om afschermingen te installeren die verschillende veiligheidsniveaus verschaffen zonder naar een risicoanalyse te verwijzen. (5) Het in een geharmoniseerde norm opnemen van opties waarvan er een niet voldoet aan de betrokken essentiële veiligheids- en gezondheidseisen van Richtlijn 2006/42/EG kan tot verwarring leiden wat betreft het vermoeden van conformiteit door de toepassing van de norm. (6) Gezien de noodzaak om de veiligheidsaspecten van norm EN 1870-17:2012 te verbeteren en in afwachting van een geschikte herziening van die norm, moet de bekendmaking in het Publicatieblad van de Unie van de referentie van de norm EN 1870-17:2012 vergezeld gaan van een passende waarschuwing, HEEFT HET VOLGENDE BESLUIT VASTGESTELD: Artikel 1 De referentie van norm EN 1870-17:2012 „Veiligheid van houtbewerkingsmachines — Cirkelzagen — Deel 17: Handmatig bediende horizontale afkortzaagmachines met enkelvoudige zaageenheid (handbediende zagen met radiale arm)” wordt bekendgemaakt in het Publicatieblad van de Europese Unie met een voorbehoud zoals vastgesteld in de bijlage. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 6 januari 2015. Voor de Commissie De voorzitter Jean-Claude JUNCKER ( 1 ) PB L 157 van 9.6.2006, blz. 24 . ( 2 ) PB L 316 van 14.11.2012, blz. 12 . BIJLAGE MEDEDELING VAN DE COMMISSIE IN HET KADER VAN DE UITVOERING VAN RICHTLIJN 2006/42/EG (Bekendmaking van titels en referentienummers van geharmoniseerde normen in het kader van de harmonisatiewetgeving van de Unie) ENO ( 1 ) Referentienummer en titel van de norm (en referentiedocument) Eerste bekendmaking in het PB Referentienummer van de vervangen norm Datum waarop het vermoeden van conformiteit ten aanzien van de vervangen norm vervalt Noot 1 CEN EN 1870-17:2012 Veiligheid van houtbewerkingsmachines — Cirkelzagen — Deel 17: Handmatig bediende horizontale afkortzaagmachines met enkelvoudige zaageenheid (handbediende zagen met radiale arm) Dit is de eerste publicatie EN 1870-17:2007+A2:2009 Noot 2 De datum van deze bekendmaking Waarschuwing: Wat betreft de keuze van de afschermingen van het zaagblad heeft deze bekendmaking geen betrekking op alinea 3 van clausule 5.3.6.1 van deze norm, en de toepassing van de norm biedt geen vermoeden van conformiteit met de essentiële veiligheids- en gezondheidseisen 1.4.2 van bijlage I bij Richtlijn 2006/42/EG. Noot 1: In het algemeen is de datum waarop het vermoeden van overeenstemming ten aanzien van de vervangen norm vervalt, de door de Europese normalisatieorganisaties vastgestelde datum van intrekking, maar gebruikers van de norm worden erop gewezen dat dit in bepaalde uitzonderlijke gevallen anders kan zijn. Noot 2: De nieuwe (of gewijzigde) norm heeft dezelfde werkingssfeer als de vervangen norm. Op de aangegeven datum vervalt het vermoeden van conformiteit met de essentiële of andere eisen van de desbetreffende EU-wetgeving. ( 1 ) ENO: Europese normalisatieorganisatie: — CEN: Marnixlaan 17, 1000 Brussel, België. Tel. +32 25500811; fax +32 25500819 (http://www.cen.eu)",
  "source": "EUR LEX"
}