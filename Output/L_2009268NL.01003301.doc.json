{
  "url": "http://www.w3.org/1999/xhtml\">",
  "content": "L_2009268NL.01003301.xml 13.10.2009 NL Publicatieblad van de Europese Unie L 268/33 BESCHIKKING VAN DE COMMISSIE van 12 oktober 2009 tot verlening van een vergunning voor het in de handel brengen van een vetextract uit Antarctisch krill Euphausia superba als nieuw voedselingrediënt krachtens Verordening (EG) nr. 258/97 van het Europees Parlement en de Raad (Kennisgeving geschied onder nummer C(2009) 7647) (Slechts de tekst in de Engelse taal is authentiek) (2009/752/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 258/97 van het Europees Parlement en de Raad van 27 januari 1997 betreffende nieuwe voedingsmiddelen en nieuwe voedselingrediënten ( 1 ) , en met name op artikel 7, Overwegende hetgeen volgt: (1) Op 29 september 2006 heeft het bedrijf Neptune Technologies & Bioressources Inc. bij de bevoegde autoriteiten van Finland een aanvraag ingediend om een vetextract uit Antarctisch krill Euphausia superba als nieuw voedselingrediënt in de handel te mogen brengen. (2) Op 29 januari 2007 heeft de bevoegde Finse instantie voor de beoordeling van voedingsmiddelen haar verslag van de eerste beoordeling uitgebracht. Zij kwam in dat verslag tot de conclusie dat het gebruik van het vetextract uit Antarctisch krill Euphausia superba als voedselingrediënt aanvaardbaar was. (3) De Commissie heeft het verslag van de eerste beoordeling op 19 februari 2007 aan alle lidstaten toegezonden. (4) Binnen de in artikel 6, lid 4, van Verordening (EG) nr. 258/97 vastgestelde termijn van 60 dagen zijn overeenkomstig die bepaling met redenen omklede bezwaren tegen het in de handel brengen van dit product ingediend. (5) Daarom is op 31 januari 2008 de Europese Autoriteit voor voedselveiligheid (EFSA) geraadpleegd. (6) In het wetenschappelijk advies dat het Panel voor dieetproducten, voeding en allergieën op verzoek van de Commissie heeft opgesteld over de veiligheid van vetextract uit Euphausia superba als voedselingrediënt, kwam het panel tot de conclusie dat het vetextract uit Antarctisch krill Euphausia superba onder de voorgestelde gebruiksomstandigheden veilig is. (7) Op grond van het verslag van de eerste beoordeling is vastgesteld dat het vetextract uit Antarctisch krill Euphausia superba voldoet aan de criteria van artikel 3, lid 1, van de verordening. (8) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Vetextract uit Antarctisch krill Euphausia superba , zoals in bijlage I beschreven, mag in de Gemeenschap als nieuw voedselingrediënt in de handel worden gebracht voor de in bijlage II vermelde toepassingen met inachtneming van de in die bijlage vermelde maximumgehalten. Artikel 2 De aanduiding „vetextract uit de schaaldieren Antarctisch krill Euphausia superba” moet worden vermeld op de etikettering van het product als zodanig of in de lijst van ingrediënten van levensmiddelen waarin het voorkomt. Artikel 3 Deze beschikking is gericht tot Neptune Technologies & Bioressources Inc., 225 Promenade du Centropolis, Bureau 200, Laval, Quebec, H7T 0B3, Canada. Gedaan te Brussel, 12 oktober 2009. Voor de Commissie Androulla VASSILIOU Lid van de Commissie ( 1 ) PB L 43 van 14.2.1997, blz. 1 . BIJLAGE I SPECIFICATIES VOOR VETEXTRACT UIT ANTARCTISCH KRILL EUPHAUSIA SUPERBA Beschrijving Om vetextract uit Antarctisch krill Euphausia superba te vervaardigen wordt diepgevroren Antarctisch krill vermalen en aan extractie met aceton onderworpen. Eiwitten en krillmateriaal worden door filtratie uit het vetextract verwijderd. De aceton en het restwater worden door verdamping verwijderd. Test Specificatie Verzepingsgetal Maximaal 185 mg KOH/g Peroxidegetal Maximaal 0,2 meq O 2 /kg olie Vocht en vluchtige bestanddelen Maximaal 0,9 % Fosfolipiden Maximaal 50 % Transvetzuren Maximaal 1 % EPA (eicosapentaeenzuur) Minimaal 15 % DHA (docosahexaeenzuur) Minimaal 7 % BIJLAGE II TOEPASSINGEN VAN VETEXTRACT UIT ANTARCTISCH KRILL EUPHAUSIA SUPERBA Gebruiksgroep Maximumgehalte aan DHA in combinatie met EPA Zuivelproducten met uitzondering van dranken op basis van melk 200 mg/100 g of voor kaasproducten 600 mg/100 g Zuivelvervangers met uitzondering van dranken 200 mg/100 g of voor kaasvervangende producten 600 mg/100 g Smeerbare vetten en dressings 600 mg/100 g Ontbijtgranen 500 mg/100 g Voedingssupplementen 200 mg per dagelijkse portie zoals aanbevolen door de fabrikant Dieetvoeding voor bijzondere medische doeleinden Overeenkomstig de specifieke voedingsbehoeften van degenen voor wie de producten bestemd zijn Voeding gebruikt in energiebeperkte diëten voor gewichtsvermindering 200 mg/maaltijdvervanger",
  "source": "EUR LEX"
}