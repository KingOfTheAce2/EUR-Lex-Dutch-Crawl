{
  "url": "http://www.w3.org/1999/xhtml\">",
  "content": "L_2019122NL.01005101.xml 10.5.2019 NL Publicatieblad van de Europese Unie L 122/51 BESLUIT (EU) 2019/719 VAN DE COMMISSIE van 30 april 2019 over het voorgestelde burgerinitiatief \"De snelle, eerlijke en doeltreffende oplossing voor de klimaatverandering\" (Kennisgeving geschied onder nummer C(2019) 3246) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 211/2011 van het Europees Parlement en de Raad van 16 februari 2011 over het burgerinitiatief ( 1 ) , en met name artikel 4, Overwegende hetgeen volgt: (1) Het voorgestelde burgerinitiatief \"De snelle, eerlijke en doeltreffende oplossing voor de klimaatverandering\" heeft betrekking op het volgende: \"Wetenschappers en economen zijn het met elkaar eens: een hogere prijs zetten op verontreiniging en de opbrengst aan de huishoudens geven werkt.\". (2) De doelstellingen van het voorgestelde burgerinitiatief worden als volgt omschreven: \"Het gestaag duurder maken van fossiele brandstoffen zal de verontreiniging verminderen en zal bedrijven en consumenten ertoe aanzetten over te schakelen op schonere en goedkopere opties. Alle opbrengsten wordt maandelijks eerlijk aan de burgers teruggegeven als dividend. De meeste gezinnen met een laag tot middelhoog inkomen zullen erop vooruitgaan. Een koolstofgrenscorrectie beschermt onze economie en stimuleert de wereldwijde invoering van doeltreffende koolstofbeprijzing. Andere voordelen zijn: schonere lucht, meer banen en lagere overheidsuitgaven als gevolg van beleidsafstemming.\". (3) Het Verdrag betreffende de Europese Unie (VEU) geeft meer inhoud aan het burgerschap van de Unie en verbetert de democratische werking van de Unie door onder meer te bepalen dat iedere burger het recht heeft aan het democratisch bestel van de Unie deel te nemen door middel van een Europees burgerinitiatief. (4) De procedures en voorwaarden voor het burgerinitiatief moeten duidelijk, eenvoudig, gebruiksvriendelijk en evenredig met de aard van het burgerinitiatief zijn, om burgerparticipatie aan te moedigen en de Unie toegankelijker te maken. (5) De Commissie heeft de bevoegdheid om voorstellen voor rechtshandelingen van de Unie ter uitvoering van de Verdragen in te dienen over de volgende aangelegenheden: — voor de harmonisatie van de wetgevingen inzake de omzetbelasting, de accijnzen en de andere indirecte belastingen, voor zover deze harmonisatie noodzakelijk is om de instelling en de werking van de interne markt te bewerkstelligen en concurrentieverstoringen te voorkomen, uit hoofde van artikel 113 van het Verdrag betreffende de werking van de Europese Unie (VWEU); — voor het bereiken van de doelstellingen op het gebied van behoud, bescherming en verbetering van de kwaliteit van het milieu en de bevordering op internationaal vlak van maatregelen om het hoofd te bieden aan regionale of mondiale milieuproblemen, in het bijzonder de bestrijding van klimaatverandering, uit hoofde van artikel 192, leden 1 en 2, VWEU, in samenhang met artikel 191, lid 1, eerste en vierde streepje, VWEU; — voor de tenuitvoerlegging van de gemeenschappelijke handelspolitiek, uit hoofde van artikel 207 VWEU. (6) Om deze redenen valt het voorgestelde burgerinitiatief niet zichtbaar buiten het kader van de bevoegdheden van de Commissie om een voorstel in te dienen voor een rechtshandeling van de Unie ter uitvoering van de Verdragen, als bedoeld in artikel 4, lid 2, onder b), van de verordening. (7) Bovendien is een burgercomité gevormd en zijn contactpersonen aangewezen overeenkomstig artikel 3, lid 2, van de verordening, en levert het voorgestelde burgerinitiatief geen misbruik op, is het niet lichtzinnig of ergerlijk en druist het niet duidelijk in tegen de in artikel 2 VEU vastgelegde waarden van de Unie. (8) Het voorgestelde burgerinitiatief \"De snelle, eerlijke en doeltreffende oplossing voor de klimaatverandering\" dient derhalve te worden geregistreerd, HEEFT HET VOLGENDE BESLUIT VASTGESTELD: Artikel 1 Het voorgestelde burgerinitiatief \"De snelle, eerlijke en doeltreffende oplossing voor de klimaatverandering\" wordt hierbij geregistreerd. Artikel 2 Dit besluit treedt in werking op 6 mei 2019. Artikel 3 Dit besluit is gericht tot de organisatoren (leden van het burgercomité) van het voorgestelde burgerinitiatief \"De snelle, eerlijke en doeltreffende oplossing voor de klimaatverandering\", vertegenwoordigd door de heer Christiaan Frederik ALOFS en mevrouw Brigitte Ludovica Franciscus Maria VAN GERVEN, die als contactpersonen optreden. Gedaan te Brussel, 30 april 2019. Voor de Commissie Frans TIMMERMANS Vicevoorzitter ( 1 ) PB L 65 van 11.3.2011, blz. 1 .",
  "source": "EUR LEX"
}