{
  "url": "http://www.w3.org/1999/xhtml\">",
  "content": "L_2016242NL.01001501.xml 9.9.2016 NL Publicatieblad van de Europese Unie L 242/15 GEDELEGEERDE VERORDENING (EU) 2016/1614 VAN DE COMMISSIE van 8 september 2016 tot vaststelling van tijdelijke buitengewone maatregelen voor de sector melk en zuivelproducten in de vorm van een verlenging van de openbare-interventieperiode voor mageremelkpoeder in 2016 en een vervroeging van de openbare-interventieperiode voor mageremelkpoeder in 2017, en tot afwijking van Gedelegeerde Verordening (EU) 2016/1238 wat betreft de voortzetting van de toepassing van Verordening (EG) nr. 826/2008 met betrekking tot steun voor particuliere opslag in het kader van Uitvoeringsverordening (EU) nr. 948/2014 en van Verordening (EU) nr. 1272/2009 met betrekking tot openbare interventie in het kader van de onderhavige verordening DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 219, lid 1, in samenhang met artikel 228, Overwegende hetgeen volgt: (1) De markt in de sector melk en zuivelproducten wordt verstoord door een ernstige onbalans tussen vraag en aanbod. (2) In de periode januari-april 2016 is als gevolg van de toegenomen melkproductie 18 % meer mageremelkpoeder geproduceerd in de Unie, terwijl de uitvoer in dezelfde periode met 8 % is afgenomen. Traditioneel is 40 tot 50 % van de totale hoeveelheid mageremelkpoeder die in de Unie wordt geproduceerd, bestemd voor export. (3) Als gevolg hiervan staan de prijzen van mageremelkpoeder in de Unie onder neerwaartse druk. (4) Krachtens artikel 12, onder d), van Verordening (EU) nr. 1308/2013 is de openbare interventie voor mageremelkpoeder open van 1 maart tot en met 30 september. Overeenkomstig Gedelegeerde Verordening (EU) 2015/1549 van de Commissie ( 2 ) is de openbare interventie voor mageremelkpoeder in 2016 open van 1 januari tot en met 30 september. (5) Om snel alle mogelijke marktmaatregelen te kunnen inzetten en om voorbereid te zijn op eventuele verdere prijsdalingen en zwaardere marktverstoringen, is het van essentieel belang dat de openbare interventie voor mageremelkpoeder zonder onderbreking beschikbaar blijft tot de start van de volgende interventieperiode op 1 maart 2017. (6) Bijgevolg moet de openbare-interventieperiode voor mageremelkpoeder in 2016 worden verlengd tot en met 31 december 2016 en moet worden bepaald dat de openbare-interventieperiode in 2017 start op 1 januari. (7) De verlenging van de openbare-interventieperiode van 30 september 2016 tot en met 31 december 2016 valt samen met de datum van toepassing van Gedelegeerde Verordening (EU) 2016/1238 van de Commissie ( 3 ) en Uitvoeringsverordening (EU) 2016/1240 van de Commissie ( 4 ) , die met ingang van 1 oktober 2016 in de plaats komen van Verordening (EG) nr. 826/2008 van de Commissie ( 5 ) en Verordening (EU) nr. 1272/2009 van de Commissie ( 6 ) . Omwille van de continuïteit en de rechtszekerheid moet bij wijze van afwijking worden vastgesteld dat Verordening (EG) nr. 826/2008 van toepassing blijft op aanvragen voor particuliereopslagsteun voor mageremelkpoeder die worden ingediend in het kader van Uitvoeringsverordening (EU) nr. 948/2014 van de Commissie ( 7 ) , en dat Verordening (EU) nr. 1272/2009 van toepassing blijft op offertes of inschrijvingen die worden ingediend in het kader van de onderhavige verordening. (8) Om ervoor te zorgen dat de in deze verordening vastgestelde tijdelijke maatregelen een onmiddellijk effect op de markt hebben en bijdragen aan de stabilisering van de prijzen, moet de onderhavige verordening in werking treden op de dag na die van de bekendmaking ervan, HEEFT DE VOLGENDE VERORDENING VASTGESTELD: Artikel 1 Afwijking van Verordening (EU) nr. 1308/2013 In afwijking van artikel 12, onder d), van Verordening (EU) nr. 1308/2013 wordt de periode waarin de openbare interventie voor mageremelkpoeder in 2016 open is, verlengd tot en met 31 december 2016. In afwijking van artikel 12, onder d), van Verordening (EU) nr. 1308/2013 is de openbare interventie voor mageremelkpoeder in 2017 open van 1 januari tot en met 30 september. Artikel 2 Afwijking van Gedelegeerde Verordening (EU) 2016/1238 In afwijking van de artikelen 10 en 11 van Gedelegeerde Verordening (EU) 2016/1238 blijft Verordening (EG) nr. 826/2008 van toepassing op aanvragen voor particuliereopslagsteun voor mageremelkpoeder die vóór 1 maart 2017 worden ingediend in het kader van Uitvoeringsverordening (EU) nr. 948/2014. In afwijking van de artikelen 10 en 11 van Gedelegeerde Verordening (EU) 2016/1238 blijft Verordening (EU) nr. 1272/2009 van toepassing op offertes en inschrijvingen voor mageremelkpoeder die vóór 1 januari 2017 worden ingediend in het kader van artikel 1, eerste alinea, van de onderhavige verordening. Artikel 3 Inwerkingtreding Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 september 2016. Voor de Commissie De voorzitter Jean-Claude JUNCKER ( 1 ) PB L 347 van 20.12.2013, blz. 671 . ( 2 ) Gedelegeerde Verordening (EU) 2015/1549 van de Commissie van 17 september 2015 tot vaststelling van tijdelijke buitengewone maatregelen voor de sector melk en zuivelproducten in de vorm van een verlenging van de openbare-interventieperiode voor boter en mageremelkpoeder in 2015 en een vervroeging van de openbare-interventieperiode voor boter en mageremelkpoeder in 2016 ( PB L 242 van 18.9.2015, blz. 28 ). ( 3 ) Gedelegeerde Verordening (EU) 2016/1238 van de Commissie van 18 mei 2016 tot aanvulling van Verordening (EU) nr. 1308/2013 van het Europees Parlement en de Raad wat betreft openbare interventie en steun voor particuliere opslag ( PB L 206 van 30.7.2016, blz. 15 ). ( 4 ) Uitvoeringsverordening (EU) 2016/1240 van de Commissie van 18 mei 2016 houdende uitvoeringsbepalingen voor Verordening (EU) nr. 1308/2013 van het Europees Parlement en de Raad wat betreft openbare interventie en steun voor particuliere opslag ( PB L 206 van 30.7.2016, blz. 71 ). ( 5 ) Verordening (EG) nr. 826/2008 van de Commissie van 20 augustus 2008 tot vaststelling van gemeenschappelijke bepalingen inzake de verlening van steun voor de particuliere opslag van bepaalde landbouwproducten ( PB L 223 van 21.8.2008, blz. 3 ). ( 6 ) Verordening (EU) nr. 1272/2009 van de Commissie van 11 december 2009 tot vaststelling van gemeenschappelijke uitvoeringsbepalingen voor Verordening (EG) nr. 1234/2007 van de Raad wat betreft de aankoop en de verkoop van landbouwproducten in het kader van de openbare interventie ( PB L 349 van 29.12.2009, blz. 1 ). ( 7 ) Uitvoeringsverordening (EU) nr. 948/2014 van de Commissie van 4 september 2014 tot opening van de particuliere opslag voor mageremelkpoeder en tot voorafgaande vaststelling van het steunbedrag ( PB L 265 van 5.9.2014, blz. 18 ).",
  "source": "EUR LEX"
}