{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0996:NL:HTML\">",
  "content": "EUR-Lex - 32002D0996 - NL Avis juridique important | 32002D0996 2002/996/JBZ: Besluit van de Raad van 28 november 2002 tot instelling van een regeling voor de evaluatie van nationale maatregelen en de uitvoering ervan op nationaal niveau ter bestrĳding van het terrorisme Publicatieblad Nr. L 349 van 24/12/2002 blz. 0001 - 0003 Besluit van de Raad van 28 november 2002 tot instelling van een regeling voor de evaluatie van nationale maatregelen en de uitvoering ervan op nationaal niveau ter bestrijding van het terrorisme (2002/996/JBZ) DE RAAD VAN DE EUROPESE UNIE, Gelet op het Verdrag betreffende de Europese Unie, en met name op artikel 29 en artikel 34, lid 1, Gezien het initiatief van het Koninkrijk Spanje(1), Gezien het advies van het Europees Parlement(2), Overwegende hetgeen volgt: (1) De Raad Justitie en Binnenlandse Zaken van 20 september 2001 heeft het Comité van artikel 36 overeenkomstig conclusie nr. 15 opgedragen een eenvoudiger en snellere versie uit te werken van het evaluatiemechanisme als omschreven in Gemeenschappelijk Optreden 97/827/JBZ van 5 december 1997 tot instelling van een mechanisme voor evaluatie van de uitvoering en toepassing op nationaal niveau van de internationale verbintenissen inzake de bestrijding van de georganiseerde criminaliteit(3), teneinde de procedure vast te stellen voor een wederzijdse beoordeling van de nationale maatregelen ter bestrijding van het terrorisme. (2) Het is nodig verbetering te brengen in de nationale stelsels van rechtsregels op het gebied van de bestrijding van terrorisme en de handhaving daarvan. (3) De opzet van ieder stelsel van rechtsregels en de nationale handhaving daarvan is in de eerste plaats een zaak van iedere lidstaat, met dien verstande dat de lidstaten elkaar in het kader van de Europese Unie over de inhoud van het stelsel informeren om de doeltreffendheid van de bestrijding van terrorisme te verhogen. (4) Voorts is het, overeenkomstig de hierboven genoemde opdracht van de Raad van 20 september 2001, nuttig een regeling te treffen op grond waarvan de lidstaten de respectieve nationale stelsels van rechtsregels ter bestrijding van terrorisme en de handhaving daarvan op voet van gelijkheid en in onderling vertrouwen kunnen evalueren in het kader van de samenwerking die het Verdrag voorschrijft, BESLUIT: Artikel 1 Instelling evaluatieregeling 1. Op de navolgende wijze wordt in het kader van de internationale samenwerking tussen de lidstaten een regeling getroffen voor de evaluatie op voet van gelijkheid van de nationale maatregelen ter bestrijding van het terrorisme. 2. Iedere lidstaat verbindt zich tot nauwe samenwerking van zijn nationale instanties met de evaluatieteams die ter toepassing van dit besluit worden gevormd, onder inachtneming van de nationale rechtsnormen en ethische regels. Artikel 2 Evaluatiegebieden 1. Het Comité van artikel 36 bepaalt op voorstel van het voorzitterschap voor iedere evaluatieronde het evaluatiegebied en de volgorde waarin de lidstaten worden geëvalueerd. Het comité wijst tevens naar gelang van het gekozen evaluatiegebied de van het Comité van artikel 36 afhankelijke werkgroep van de Raad aan die de evaluatie verricht, dan wel besluit de evaluatie zelf te verrichten. Voorts bepaalt het Comité van artikel 36 om de hoeveel tijd iedere evaluatieronde wordt gehouden. 2. De evaluatie wordt voorbereid door het voorzitterschap van de Raad, bijgestaan door het secretariaat-generaal van de Raad, in het bijzonder door de daarbij gedetacheerde nationale deskundigen. De Commissie wordt ten volle bij het werk betrokken. 3. De eerste evaluatieronde moet uiterlijk midden 2003 voltooid zijn. Artikel 3 Aanwijzing deskundigen 1. Uiterlijk vier weken nadat het Comité van artikel 36 op initiatief van het voorzitterschap tot het verrichten van een evaluatie op een bepaald gebied heeft besloten, verstrekt iedere lidstaat het secretariaat-generaal van de Raad de naam van één tot drie deskundigen die op het evaluatiegebied over ruime ervaring met de bestrijding van terrorisme beschikken en bereid zijn deel te nemen aan ten minste één evaluatie. 2. Het voorzitterschap stelt de lijst van de door de lidstaten aangewezen deskundigen op en zendt die toe aan het Comité van artikel 36 of aan de daartoe aangewezen werkgroep. Artikel 4 Evaluatieteam Het voorzitterschap stelt voor de evaluatie van iedere lidstaat uit de overeenkomstig artikel 3, lid 2, opgestelde lijst een team van twee deskundigen samen, die niet de nationaliteit van de te evalueren lidstaat hebben. De samenstelling van ieder evaluatieteam wordt medegedeeld aan het Comité van artikel 36 of aan de daartoe aangewezen werkgroep. Het evaluatieteam wordt in al zijn taken bijgestaan door het secretariaat-generaal van de Raad en de Commissie. Artikel 5 Opstelling vragenlijst Het voorzitterschap stelt, daarin bijgestaan door het secretariaat-generaal van de Raad en de Commissie, een vragenlijst op voor de evaluatie van alle lidstaten in het kader van het overeenkomstig artikel 2, lid 1, nader bepaalde gebied, en legt die ter goedkeuring voor aan het Comité van artikel 36 of aan de daartoe aangewezen werkgroep. In deze context zal, wanneer zulks nodig is, advies worden gevraagd aan eender welke groep van de Raad die bevoegd is in de materiële werkingssfeer waarin de evaluatie wordt verricht. De vragenlijst dient voor het verzamelen van de informatie die voor het verrichten van de evaluatie nodig is. De geëvalueerde lidstaat streeft ernaar binnen uiterlijk een maand zo volledig mogelijk te antwoorden op de vragenlijst en verstrekt daarbij zo nodig alle rechtsregels alsmede de vereiste technische en praktische gegevens. Artikel 6 Evaluatiebezoek Het evaluatieteam begeeft zich, in de gevallen waarin dit nodig wordt geacht, uiterlijk zes weken na ontvangst van het antwoord op de vragenlijst naar de betrokken lidstaat teneinde toelichting te krijgen op de antwoorden op de vragenlijst, en werkt een programma af, opgesteld door de bezochte lidstaat aan de hand van het voorstel van het evaluatieteam, van ontmoetingen met de autoriteiten van beleid, bestuur, politie, douane of justitie of eventuele andere betrokken autoriteiten. Artikel 7 Opstelling ontwerp-rapport Het evaluatieteam stelt uiterlijk 15 dagen na ontvangst van de antwoorden op de vragenlijst of na het in artikel zes bedoelde bezoek als dit heeft plaatsgevonden, een beknopt ontwerp-rapport op en zendt dat toe aan de geëvalueerde lidstaat, die binnen uiterlijk zes weken commentaar kan leveren. Het team past zijn rapport op grond van de opmerkingen van de geëvalueerde lidstaat aan, indien het zulks nodig acht. Artikel 8 Bespreking en goedkeuring rapport 1. Het voorzitterschap zendt het ontwerp-rapport als vertrouwelijk stuk toe aan de leden van het Comité van artikel 36 of de daartoe aangewezen werkgroep, met de opmerkingen van de geëvalueerde lidstaat waarmee het evaluatieteam geen rekening heeft gehouden. 2. Het ontwerp-rapport wordt in de vergadering van het Comité van artikel 36 of de daartoe aangewezen werkgroep eerst toegelicht door de leden van het evaluatieteam. Vervolgens geeft de vertegenwoordiger van de geëvalueerde lidstaat alle commentaar, informatie of uitleg die hij nodig acht. Het Comité van artikel 36 of de daartoe aangewezen werkgroep bespreekt daarop het ontwerp-rapport en stelt bij consensus zijn conclusies vast. 3. Het voorzitterschap stelt de Raad na een volledige evaluatieronde via een daartoe geschikt middel op de hoogte van het resultaat van de evaluaties. De Raad kan de betrokken lidstaat zo nodig aanbevelingen doen en verzoeken mede te delen wat binnen de door de Raad gestelde termijnen is geschied. 4. Het voorzitterschap verstrekt het Europees Parlement na een volledige evaluatieronde informatie over de toepassing van de evaluatieregeling overeenkomstig artikel 9, lid 2. Artikel 9 Vertrouwelijkheid 1. De teams van evaluatiedeskundigen nemen de vertrouwelijkheid van alle in het kader van hun taak verzamelde informatie in acht. De lidstaten vergewissen zich er daartoe van dat hun overeenkomstig artikel 3 aangewezen deskundigen de nodige veiligheidsgaranties bieden. 2. Het volgens dit besluit opgestelde rapport wordt ten minste als \"restreint\" gerubriceerd. De geëvalueerde lidstaat kan het rapport echter onder eigen verantwoordelijkheid openbaar maken. Gedeeltelijke openbaarmaking van het rapport kan slechts met instemming van de Raad geschieden. Artikel 10 Evaluatieregeling De Raad stelt uiterlijk aan het eind van de eerste evaluatieronde van alle lidstaten de nadere regels en het toepassingsgebied van de regeling vast en past dit besluit zo nodig aan. Artikel 11 Inwerkingtreding Dit besluit treedt in werking op de dag van zijn bekendmaking in het Publicatieblad. Artikel 12 Bekendmaking Dit besluit wordt bekendgemaakt in het Publicatieblad. Gedaan te Brussel, 28 november 2002. Voor de Raad De voorzitter B. Haarder (1) PB C 151 van 25.6.2002, blz. 14. (2) Advies uitgebracht op 24 september 2002 (nog niet bekendgemaakt in het Publicatieblad). (3) PB L 344 van 15.12.1997, blz. 7.",
  "source": "EUR LEX"
}