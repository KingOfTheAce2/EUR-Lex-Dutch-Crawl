{
  "url": "http://www.w3.org/1999/xhtml\"><!--",
  "content": "L_2021120NL.01001301.xml 8.4.2021 NL Publicatieblad van de Europese Unie L 120/13 UITVOERINGSVERORDENING (EU) 2021/575 VAN DE COMMISSIE van 30 maart 2021 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 maart 2021. Voor de Commissie Gerassimos THOMAS Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een product, aangeboden als een assortiment dat is opgemaakt voor de verkoop in het klein, bestaande uit een plastic fles die is voorzien van een luchtpomp en een sproeikop (vulapparaat), samen met 100 veelkleurige latexballonnen in de fles. Het vulapparaat dient om te worden gevuld met water, dat vervolgens in de ballonnen wordt gepompt. De met water gevulde ballonnen worden gebruikt als waterbom bij buitenspellen voor kinderen/volwassenen. (Zie afbeelding) ( *1 ) 9503 00 99 De indeling is vastgesteld op basis van de algemene regels 1, 3 c) en 6 voor de interpretatie van de gecombineerde nomenclatuur en de tekst van de GN-codes 9503 00  en 9503 00 99 . Het product is, op basis van zijn objectieve kenmerken en eigenschappen, bedoeld om te worden gebruikt voor het amusement van personen bij een watergevecht met gevulde ballonnen. Het is een assortiment, opgemaakt voor de verkoop in het klein, waarbij het bestanddeel waaraan het assortiment zijn wezenlijke karakter ontleent, niet kan worden bepaald. Voor de indeling moet van de gelijkelijk in aanmerking komende posten de post worden toegepast die in volgorde van nummering het laatst is geplaatst. De ballonnen vallen onder post 9503 . Indeling onder post 8414  of 8424  volgens het vulapparaat is derhalve uitgesloten. Het product moet daarom worden ingedeeld onder post 9503 . Het product moet daarom worden ingedeeld onder GN-code 9503 00 99  als ander speelgoed. ( *1 ) De afbeelding is louter ter informatie.",
  "source": "EUR LEX"
}