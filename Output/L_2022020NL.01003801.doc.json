{
  "url": "http://www.w3.org/1999/xhtml\">",
  "content": "L_2022020NL.01003801.xml 31.1.2022 NL Publicatieblad van de Europese Unie L 20/38 BESLUIT (EU) 2022/124 VAN DE RAAD van 25 januari 2022 inzake de sluiting, namens de Europese Unie, van het Protocol tot wijziging van de luchtvervoersovereenkomst tussen de Verenigde Staten van Amerika en de Europese Gemeenschap en haar lidstaten DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 100, lid 2, in samenhang met artikel 218, lid 6, punt a), Gezien het voorstel van de Europese Commissie, Gezien de goedkeuring van het Europees Parlement ( 1 ) . Overwegende hetgeen volgt: (1) Overeenkomstig Besluit 2010/465/EU van de Raad en de vertegenwoordigers van de regeringen van de lidstaten van de Europese Unie, in het kader van de Raad bijeen, ( 2 ) is het Protocol tot wijziging van de luchtvervoersovereenkomst tussen de Verenigde Staten van Amerika, en de Europese Gemeenschap en haar lidstaten, ondertekend op 25 en 30 april 2007 (“het Protocol”), werd ondertekend op 24 juni 2010, onder voorbehoud van de sluiting ervan op een latere datum. (2) Het Protocol is geratificeerd door alle lidstaten, behalve de Republiek Kroatië. De Republiek Kroatië dient tot het protocol toe te treden overeenkomstig artikel 6, lid 2, van de Toetredingsakte van 2012. (3) Het protocol moet worden goedgekeurd. (4) Aangezien artikel 5 van Besluit 2010/465/EU over de verstrekking van informatie door de lidstaten niet nodig is, dient dat artikel niet langer van toepassing te zijn vanaf de datum van inwerkingtreding van dit besluit, HEEFT HET VOLGENDE BESLUIT VASTGESTELD: Artikel 1 Het Protocol tot wijziging van de luchtvervoersovereenkomst tussen de Verenigde Staten van Amerika, en de Europese Gemeenschap en haar lidstaten, ondertekend op 25 en 30 april 2007, (het “Protocol”), wordt hierbij goedgekeurd namens de Europese Unie ( 3 ) . Artikel 2 De voorzitter van de Raad verricht namens de Europese Unie de in artikel 10 van het Protocol bedoelde uitwisseling van diplomatieke nota’s. Artikel 3 Artikel 5 van Besluit 2010/465/EU is niet langer van toepassing vanaf de datum van inwerkingtreding van dit besluit. Artikel 4 Dit besluit treedt in werking op de datum waarop het wordt vastgesteld. Gedaan te Brussel, 25 januari 2022. Voor de Raad De voorzitter C. BEAUNE ( 1 ) Goedkeuring van 14 december 2021 (nog niet bekendgemaakt in het Publicatieblad). ( 2 ) Besluit 2010/465/EU van de Raad en de vertegenwoordigers van de regeringen van de lidstaten van de Europese Unie, in het kader van de Raad bijeen, van 24 juni 2010 inzake de ondertekening en voorlopige toepassing van het Protocol tot wijziging van de luchtvervoersovereenkomst tussen de Verenigde Staten van Amerika, enerzijds, en de Europese Gemeenschap en haar lidstaten, anderzijds ( PB L 223 van 25.8.2010, blz. 1 ). ( 3 ) De tekst van het protocol is samen met het ondertekeningsbesluit bekendgemaakt in PB L 223 van 25.8.2010, blz. 3 .",
  "source": "EUR LEX"
}