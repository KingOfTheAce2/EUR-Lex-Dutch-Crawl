{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31981R2671:NL:HTML\">",
  "content": "EUR-Lex - 31981R2671 - NL Avis juridique important | 31981R2671 Verordening (EEG) nr. 2671/81 van de Commissie van 14 september 1981 tot wijziging van Verordening (EEG) nr. 1998/78 houdende vaststelling van de wijze van toepassing van de vereveningsregeling voor opslagkosten in de sector suiker Publicatieblad Nr. L 262 van 16/09/1981 blz. 0017 - 0018 Bijzondere uitgave in het Spaans: Hoofdstuk 03 Deel 23 blz. 0097 Bijzondere uitgave in het Portugees: Hoofdstuk 03 Deel 23 blz. 0097 Bijzondere uitgave in het Fins: Hoofdstuk 3 Deel 14 blz. 0014 Bijzondere uitgave in het Zweeds: Hoofdstuk 3 Deel 14 blz. 0014 VERORDENING (EEG) Nr. 2671/81 VAN DE COMMISSIE van 14 september 1981 tot wijziging van Verordening (EEG) nr. 1998/78 houdende vaststelling van de wijze van toepassing van de vereveningsregeling voor opslagkosten in de sector suiker DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Verordening (EEG) nr. 1785/81 van de Raad van 30 juni 1981 houdende een gemeenschappelijke ordening der markten in de sector suiker (1), en met name op artikel 8, lid 5, Overwegende dat de bewerking van de fundamentele bepalingen met betrekking tot de sector suiker in Verordening (EEG) nr. 1785/81 bepaalde technische aanpassingen noodzakelijk maakt in Verordening (EEG) nr. 1998/78 van de Commissie (2), gewijzigd bij Verordening (EEG) nr. 2377/78 (3); Overwegende dat met name gelet op de eisen in verband met de controle, de voorwaarden voor de erkenning van een opslagplaats dienen te worden gepreciseerd ; dat daarom bij een dergelijke erkenning elk opslagmiddel dat vooral als vervoermiddel is ontworpen, zoals wagons, vrachtwagens, vaartuigen, containers, enz., dient te worden uitgesloten; Overwegende dat artikel 3, lid 2, van Verordening (EEG) nr. 1358/77 van de Raad van 20 juni 1977 houdende de algemene voorschriften inzake verevening van de opslagkosten in de sector suiker (4), laatstelijk gewijzigd bij Verordening (EEG) nr. 3042/78 (5), bepaalt dat, in bijzondere omstandigheden, voor de suiker die zich aan het begin van een maand op transport bevindt speciale bepalingen kunnen worden vastgesteld ; dat in dit opzicht, als bijzondere omstandigheid, dient te worden verwezen naar de mogelijke noodzaak van een fabrikant om de suiker te verplaatsen en vóór zijn afzet buiten de fabriek op te slaan; Overwegende dat het noodzakelijk is bepaalde maatregelen vast te stellen voor de suiker die vóór zijn afzet vernietigd of beschadigd is; Overwegende dat de in deze verordening vervatte maatregelen in overeenstemming zijn met het advies van het Comité van beheer voor suiker, HEEFT DE VOLGENDE VERORDENING VASTGESTELD: Artikel 1 Verordening (EEG) nr. 1998/78 wordt als volgt gewijzigd:  1. In artikel 3, lid 1, wordt de volgende tweede alinea ingevoegd: \"De opslagplaatsen moeten uit gebouwen of delen van gebouwen bestaan.\". 2. In artikel 3, lid 2, worden de woorden \"voorlopige erkenning\" vervangen door de woorden \"tijdelijke erkenning\". 3. In artikel 3, lid 2, wordt de volgende tweede alinea ingevoegd: \"De criteria voor de erkenning van een in lid 1 bedoelde opslagplaats zijn niet van toepassing op de in de eerste alinea bedoelde tijdelijke erkenning.\". 4. Artikel 11, lid 1, komt als volgt te luiden: \"1. De vergoeding van de opslagkosten wordt toegekend voor ruwe suiker of witte suiker die de eerste van een maand om 0 uur op een andere manier dan bedoeld in artikel 10 onderweg is van een erkende opslagplaats naar een andere erkende opslagplaats voor zover de bijdrageplicht nog niet is ontstaan.\". 5. In artikel 12, lid 1, tweede alinea, sub c), wordt het volgende toegevoegd: \"Een met het oog op de financiering van de suiker aangegane verbintenis wordt, voor zover de betrokkene zijn beschikkingsrecht over de betrokken suiker behoudt, niet als afzet beschouwd;\". 6. Artikel 14, lid 3, wordt als volgt gelezen: \"3. Wanneer een uit te voeren hoeveelheid C-suiker wordt vervangen door een overeenkomstige hoeveelheid A- of B-suiker wordt de vervangen hoeveelheid, voor de toepassing van de vergoeding, aangemerkt als A-suiker vanaf de dag waarop de douaneformaliteiten werden vervuld.\".  (1) PB nr. L 177 van 1.7.1981, blz. 4. (2) PB nr. L 231 van 23.8.1978, blz. 5. (3) PB nr. L 287 van 13.10.1978, blz. 9. (4) PB nr. L 156 van 25.6.1977, blz. 4. (5) PB nr. L 361 van 23.12.1978, blz. 8. 7. In artikel 16 wordt het volgende lid 4 ingevoegd: \"4. Onverminderd het bepaalde in lid 1 worden de hoeveelheden suiker die, vóór zij werden afgezet of geraffineerd, zijn vernietigd of beschadigd zonder dat zij konden worden gerecupereerd, als afgezet of geraffineerd beschouwd in de zin van artikel 12.\". 8. Artikel 18 wordt geschrapt. Artikel 2 Deze verordening treedt in werking op 1 oktober 1981. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Brussel, 14 september 1981. Voor de Commissie Poul DALSAGER Lid van de Commissie",
  "source": "EUR LEX"
}