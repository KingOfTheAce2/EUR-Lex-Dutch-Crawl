{
  "url": "http://www.w3.org/1999/xhtml\"><!--",
  "content": "L_202402496NL.000101.fmx.xml Publicatieblad van de Europese Unie NL L-serie 2024/2496 24.9.2024 BESLUIT (GBVB) 2024/2496 VAN DE RAAD van 23 september 2024 betreffende een steunmaatregel in het kader van de Europese Vredesfaciliteit ter ondersteuning van de Libanese strijdkrachten DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, en artikel 41, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Bij Besluit (GBVB) 2021/509 van de Raad ( 1 ) werd de Europese Vredesfaciliteit (European Peace Facility — EPF) opgericht voor de financiering door de lidstaten van acties van de Unie in het kader van het gemeenschappelijk buitenlands en veiligheidsbeleid die tot doel hebben de vrede te handhaven, conflicten te voorkomen en de internationale veiligheid te versterken, op grond van artikel 21, lid 2, punt c), van het Verdrag. De EPF moet op grond van artikel 1, lid 2, van Besluit (GBVB) 2021/509 met name worden gebruikt voor het financieren van steunmaatregelen zoals acties ter versterking van de capaciteiten op militair en defensiegebied van derde staten en van regionale en internationale organisaties. (2) De integrale strategie voor het buitenlands en veiligheidsbeleid van de Unie van 2016 heeft tot doel de veiligheid en defensie te versterken, te investeren in de veerkracht van staten en samenlevingen ten oosten van de Unie en een geïntegreerde aanpak van conflicten en crises te ontwikkelen, onder meer met betrekking tot het internationaal recht inzake de mensenrechten en het internationaal humanitair recht. (3) Op 21 maart 2022 heeft de Unie het strategisch kompas goedgekeurd, met als doel een sterkere en bekwamere veiligheidsverstrekker te worden, onder meer door meer gebruik te maken van de EPF ter ondersteuning van de defensievermogens van partners. (4) In zijn conclusies van 18 april 2024 heeft de Europese Raad opnieuw bevestigd dat de Unie ernaar streeft met alle partners in het Midden-Oosten samen te werken om te voorkomen dat de spanningen, met name in Libanon, verder escaleren. Daarin werd ook onderstreept dat de Unie zich inzet om de stabiliteit van Libanon te ondersteunen. In zijn conclusies van 27 juni 2024 sprak de Europese Raad zijn bezorgdheid uit over de toenemende spanningen in de regio, met name langs de Blauwe Lijn, en over de toenemende vernielingen en de gedwongen ontheemding van burgers aan beide zijden van de Israëlisch-Libanese grens. Hij riep tevens op tot verdere steun voor de versterking van Libanon, met inbegrip van de Libanese strijdkrachten. (5) Op 21 juni 2024 heeft de hoge vertegenwoordiger van de Unie voor buitenlandse zaken en veiligheidsbeleid een verzoek van Libanon aan de Unie ontvangen om de capaciteiten van de Libanese strijdkrachten te versterken. (6) De steunmaatregelen moeten worden uitgevoerd met inachtneming van de beginselen en vereisten van Besluit (GBVB) 2021/509, en met name naleving van Gemeenschappelijk Standpunt 2008/944/GBVB van de Raad ( 2 ) , en in overeenstemming met de regels voor de uitvoering van ontvangsten en uitgaven die in het kader van de EPF worden gefinancierd. (7) De Raad bevestigt vastbesloten te zijn de mensenrechten, de fundamentele vrijheden en de democratische beginselen te beschermen, te bevorderen en na te leven en de rechtsstaat en goed bestuur te versterken in overeenstemming met het Handvest van de Verenigde Naties, de Universele Verklaring van de Rechten van de Mens en het internationaal recht, met name het internationaal recht inzake de mensenrechten en het internationaal humanitair recht, HEEFT HET VOLGENDE BESLUIT VASTGESTELD: Artikel 1 Instelling, doelstellingen, reikwijdte en looptijd 1.   Bij dit besluit wordt een in het kader van de Europese Vredesfaciliteit (European Peace Facility — EPF) gefinancierde steunmaatregel ten gunste van Libanon (de “begunstigde”) ingesteld (de “steunmaatregel”). 2.   Het doel van de steunmaatregel is bij te dragen aan de versterking van de capaciteiten van de Libanese strijdkrachten teneinde de nationale veiligheid, stabiliteit en veerkracht van Libanon te vergroten. De specifieke doelstelling van de voorgestelde steunmaatregel is de versterking van de capaciteiten van de militaire medische, technische en logistieke commando’s te ondersteunen. 3.   Ter verwezenlijking van de in lid 2 genoemde doelstellingen worden met de steunmaatregel de volgende soorten niet-dodelijke uitrusting gefinancierd: a) medische uitrusting en ondersteuning van medische structuren; b) technische uitrusting; c) individuele uitrusting en benodigdheden voor militair personeel. De steunmaatregel financiert waar nodig ook gerelateerde benodigdheden en diensten, inclusief technische opleiding. 4.   De steunmaatregel heeft een looptijd van 36 maanden vanaf de datum van vaststelling van dit besluit. Artikel 2 Financiële regelingen 1.   Het financiële referentiebedrag ter dekking van de uitgaven in verband met de steunmaatregel bedraagt 15 000 000 EUR. 2.   De uitgaven worden beheerd overeenkomstig Besluit (GBVB) 2021/509 en de regels voor de uitvoering van de ontvangsten en uitgaven die in het kader van de EPF worden gefinancierd. Artikel 3 Regelingen met de begunstigde 1.   De hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) treft de nodige regelingen met de begunstigde om ervoor te zorgen dat die de bij dit besluit vastgestelde voorschriften en voorwaarden naleeft, als voorwaarde voor het verlenen van steun in het kader van de steunmaatregel. 2.   De in lid 1 bedoelde regelingen omvatten bepalingen die de begunstigde ertoe verplichten ervoor te zorgen dat: a) de in het kader van de steunmaatregel ondersteunde eenheden van de Libanese strijdkrachten het toepasselijke internationaal recht naleven, met name het internationaal recht inzake de mensenrechten en het internationaal humanitair recht; b) de in het kader van de steunmaatregel verstrekte activa goed en efficiënt worden ingezet voor de doeleinden waarvoor zij zijn verstrekt; c) de in het kader van de steunmaatregel verstrekte activa voldoende worden onderhouden, zodat zij gedurende hun gehele levensduur bruikbaar en operationeel beschikbaar blijven; d) geen van de in het kader van de steunmaatregel verstrekte activa aan het einde van hun levensduur verloren gaan of zonder toestemming van het bij Besluit (GBVB) 2021/509 ingestelde comité voor de faciliteit worden overgedragen aan andere personen of entiteiten dan die welke in die regelingen worden vermeld. 3.   De in lid 1 bedoelde regelingen omvatten ook bepalingen inzake opschorting en beëindiging van de steun in het kader van de steunmaatregel indien blijkt dat de begunstigde niet aan de verplichtingen van lid 2 voldoet. Artikel 4 Uitvoering 1.   De hoge vertegenwoordiger is ervoor verantwoordelijk dat dit besluit wordt uitgevoerd overeenkomstig Besluit (GBVB) 2021/509, de regels voor de uitvoering van de ontvangsten en uitgaven die in het kader van de EPF worden gefinancierd, en het geïntegreerde methodische kader voor de beoordeling en vaststelling van de vereiste maatregelen en controles voor steunmaatregelen in het kader van de EPF. 2.   De in artikel 1, lid 3, van dit besluit bedoelde activiteiten worden uitgevoerd door de beheerder voor steunmaatregelen, door middel van een administratieve regeling met het Économat des Armées overeenkomstig artikel 37 van Besluit (GBVB) 2021/509. Artikel 5 Toezicht, controle en evaluatie 1.   De hoge vertegenwoordiger ziet erop toe dat de begunstigde de verplichtingen van artikel 3 nakomt. Dat toezicht wordt gebruikt om kennis te verschaffen over de context van en het risico op niet-naleving van de verplichtingen van artikel 3 en om bij te dragen tot de voorkoming van dergelijke gevallen van niet-naleving, met inbegrip van schendingen van het internationaal recht inzake de mensenrechten en het internationaal humanitair recht door de eenheden van de Libanese strijdkrachten die in het kader van de steunmaatregel worden ondersteund. 2.   De controle na verzending van uitrusting en benodigdheden wordt als volgt georganiseerd: a) leveringsbevestiging, waarbij de strijdkrachten die eindgebruiker zijn, op het moment van eigendomsoverdracht de EPF-leveringscertificaten tekenen; b) verslaglegging over de inventaris, waarbij de begunstigde jaarlijks verslag uitbrengt over de inventaris van de aangewezen artikelen totdat het Politiek en Veiligheidscomité (PVC) dergelijke verslaglegging niet langer nodig acht; c) bezoeken ter plaatse, waarbij de begunstigde de hoge vertegenwoordiger en de controleurs van de EPF op verzoek toegang verleent voor het verrichten van controles ter plaatse en EPF-controles. 3.   Na voltooiing van de steunmaatregel voert de hoge vertegenwoordiger een eindevaluatie uit om te beoordelen of de steunmaatregel heeft bijgedragen tot de verwezenlijking van de in artikel 1, lid 2, bepaalde doelstellingen. Artikel 6 Verslaglegging Gedurende de uitvoeringsperiode brengt de hoge vertegenwoordiger overeenkomstig artikel 63 van Besluit (GBVB) 2021/509 halfjaarlijks verslag uit aan het PVC over de uitvoering van de steunmaatregel. De beheerder voor steunmaatregelen brengt het bij Besluit (GBVB) 2021/509 ingestelde comité van de faciliteit overeenkomstig artikel 38 van dat besluit regelmatig op de hoogte van de uitvoering van de ontvangsten en uitgaven, onder meer door informatie te verstrekken over de betrokken leveranciers en onderaannemers. Artikel 7 Opschorting en beëindiging 1.   Het PVC kan besluiten de uitvoering van de steunmaatregel geheel of gedeeltelijk op te schorten overeenkomstig artikel 64 van Besluit (GBVB) 2021/509. 2.   Het PVC kan de Raad aanbevelen de steunmaatregel te beëindigen. Artikel 8 Inwerkingtreding Dit besluit treedt in werking op de datum van de vaststelling ervan. Gedaan te Brussel, 23 september 2024. Voor de Raad De voorzitter Z. FELDMAN ( 1 ) Besluit (GBVB) 2021/509 van de Raad van 22 maart 2021 tot oprichting van een Europese Vredesfaciliteit, en tot intrekking van Besluit (GBVB) 2015/528 ( PB L 102 van 24.3.2021, blz. 14 ). ( 2 ) Gemeenschappelijk Standpunt 2008/944/GBVB van de Raad van 8 december 2008 tot vaststelling van gemeenschappelijke voorschriften voor de controle op de uitvoer van militaire goederen en technologie ( PB L 335 van 13.12.2008, blz. 99 ). ELI: http://data.europa.eu/eli/dec/2024/2496/oj ISSN 1977-0758 (electronic edition)",
  "source": "EUR LEX"
}