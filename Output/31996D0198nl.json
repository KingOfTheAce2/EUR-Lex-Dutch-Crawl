{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996D0198:NL:HTML\">",
  "content": "EUR-Lex - 31996D0198 - NL Avis juridique important | 31996D0198 96/198/JBZ: Besluit van de Raad van 4 maart 1996 betreffende een alarm- en spoedprocedure voor de verdeling van de lasten met betrekking tot de opname en het verblijf van ontheemden op tijdelijke basis Publicatieblad Nr. L 063 van 13/03/1996 blz. 0010 - 0011 BESLUIT VAN DE RAAD van 4 maart 1996 betreffende een alarm- en spoedprocedure voor de verdeling van de lasten met betrekking tot de opname en het verblijf van ontheemden op tijdelijke basis (96/198/JBZ) DE RAAD VAN DE EUROPESE UNIE, Gelet op het Verdrag betreffende de Europese Unie, inzonderheid op artikel K.3, lid 2, onder a), Gelet op de resolutie van de Raad van 25 september 1995 over de verdeling van de lasten met betrekking tot de opname en het verblijf van ontheemden op tijdelijke basis (1), Overwegende dat genoemde resolutie nader moet worden uitgewerkt teneinde de erin vervatte beginselen doeltreffend te kunnen toepassen wanneer zich crisissituaties voordoen welke snelle maatregelen vereisen; Overwegende dat daartoe een alarm- en spoedprocedure moet worden opgezet, BESLUIT: 1. Inleiding van de procedure Op initiatief van het Voorzitterschap, van een Lid-Staat of van de Commissie kan het in artikel K.4 van het Verdrag bedoelde Coördinatiecomité met spoed bijeengeroepen worden om, bijgestaan door de personen die in de Lid-Staten bevoegd zijn voor asiel en immigratie, vast te stellen of er een situatie bestaat die een gecoördineerd optreden van de Europese Unie vereist voor de opname en het verblijf van ontheemden op tijdelijke basis. Voor een dergelijk optreden moet voldaan zijn aan de voorwaarden in de punten 1 en 2 van de resolutie van de Raad van 25 september 1995. Op gezette tijden en in ieder geval voorafgaand aan de vergadering stelt het Voorzitterschap in samenwerking met de Commissie en bijgestaan door het Secretariaat-generaal van de Raad een verslag over de situatie op in het licht van het advies van de Hoge Commissaris van de Verenigde Naties voor vluchtelingen. Dit verslag wordt de Lid-Staten toegezonden. 2. Inhoud van de vergadering De agenda van de vergadering kan met name de volgende punten omvatten: - bespreking van de situatie en beoordeling van de omvang van de vluchtelingenstroom, - beoordeling van de wenselijkheid van spoedoptreden op het niveau van de Europese Unie, - bestudering van andere mogelijkheden, inclusief eventuele maatregelen ter plaatse, - vaststelling van een tijdschema en een gefaseerd plan voor het treffen van de nodige opnamevoorzieningen, - opgave door elke Lid-Staat van het aantal personen dat hij kan opnemen en op welk tijdstip, op basis van punt 4 van de resolutie van de Raad van 25 september 1995, - coördinatie met de acties van de Commissie wat betreft de humanitaire hulp, - uitwisseling van informatie met de Hoge Commissaris van de Verenigde Naties voor vluchtelingen en coördinatie van het opnameplan, - coördinatie met derde landen. 3. Besluit over de verdeling In het licht van de bevindingen van bovenbedoeld Coördinatiecomité wordt een voorstel uitgewerkt, dat ter goedkeuring aan de Raad wordt voorgelegd. Indien dit nodig wordt geacht, kunnen overeenkomstig punt 3 van de resolutie van de Raad van 25 september 1995 de bepalingen in het Reglement van Orde van de Raad voor dringende gevallen worden toegepast, indien een maand is verstreken zonder dat er in het Coördinatiecomité een akkoord is bereikt. 4. Verdere procedure Elke Lid-Staat bepaalt zelf hoe de ontheemden worden opgevangen. Zolang de crisistoestand aanhoudt kan het bovenbedoeld Coördinatiecomité veelvuldig, met zelf bepaalde tussenpozen, en aan de hand van de agendapunten onder punt 2 van dit besluit bijeenkomen. Gedaan te Brussel, 4 maart 1996. Voor de Raad De Voorzitter P. BARATTA (1) PB nr. C 262 van 7. 10. 1995, blz. 1.",
  "source": "EUR LEX"
}