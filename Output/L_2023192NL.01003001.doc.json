{
  "url": "http://www.w3.org/1999/xhtml\">",
  "content": "L_2023192NL.01003001.xml 31.7.2023 NL Publicatieblad van de Europese Unie L 192/30 BESLUIT (EU) 2023/1575 VAN DE COMMISSIE van 27 juli 2023 betreffende de hoeveelheid emissierechten voor de hele Unie die in het kader van het EU-emissiehandelssysteem voor 2024 moet worden verleend (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2003/87/EG van het Europees Parlement en de Raad van 13 oktober 2003 tot vaststelling van een systeem voor de handel in broeikasgasemissierechten binnen de Unie en tot wĳziging van Richtlĳn 96/61/EG van de Raad ( 1 ) , en met name artikel 9 en artikel 9 bis, Overwegende hetgeen volgt: (1) Bij Besluit (EU) 2020/1722 van de Commissie ( 2 ) is de in artikel 9 van Richtlijn 2003/87/EG bedoelde hoeveelheid emissierechten voor de hele Unie voor 2021 vastgesteld op 1 571 583 007 emissierechten, waarbij de lineaire verminderingsfactor met ingang van 2021 wordt verhoogd tot 2,2 %. Als gevolg van de toepassing van deze lineaire verminderingsfactor is de hoeveelheid emissierechten voor de hele Unie voor 2023 gelijk aan 1 485 575 977. (2) Richtlijn 2003/87/EG is gewijzigd bij Richtlijn (EU) 2023/959 van het Europees Parlement en de Raad ( 3 ) om de hoeveelheid emissierechten voor de hele Unie voor 2024 met 90 miljoen emissierechten te verminderen en deze met 78,4 miljoen emissierechten voor maritiem vervoer te verhogen. De in dit besluit vastgestelde hoeveelheid emissierechten voor de hele Unie voor 2024 wordt met de eerste hoeveelheid verminderd en met de tweede hoeveelheid verhoogd. (3) Richtlijn 2003/87/EG is ook gewijzigd bij Richtlijn (EU) 2023/959 om de lineaire factor voor de jaren 2024 tot en met 2027 te verhogen tot 4,3 %. De lineaire factor is van toepassing op de gemiddelde jaarlijkse totale hoeveelheid emissierechten die door de lidstaten overeenkomstig de beschikkingen van de Commissie inzake hun nationale toewijzingsplannen voor de periode van 2008 tot 2012 zijn verleend, en op de hoeveelheid emissierechten die overeenstemt met de gemiddelde emissies van maritieme vervoersactiviteiten die zijn gerapporteerd overeenkomstig Verordening (EU) 2015/757 van het Europees Parlement en de Raad ( 4 ) voor 2018 en 2019 en waarop artikel 3 octies bis van Richtlijn 2003/87/EG betrekking heeft. De toepassing van de lineaire factor op deze hoeveelheden komt neer op een jaarlijkse vermindering van de in de Unie te verlenen emissierechten met 87 924 231 emissierechten. Overeenkomstig artikel 9 van Richtlijn 2003/87/EG wordt, met het oog op de berekening van de in dit besluit vastgestelde waarde voor 2024, de hoeveelheid emissierechten voor de hele Unie als gevolg van de in overweging 2 vermelde wijzigingen verminderd met de totale hoeveelheid als gevolg van de lineaire verminderingsfactor. (4) De hoeveelheid emissierechten voor de hele Unie voor 2024 en de jaarlijkse vermindering van de in de Unie te verlenen emissierechten als gevolg van de toepassing van de lineaire verminderingsfactor omvatten de lidstaten van de Europese Economische Ruimte en de Europese Vrijhandelsassociatie. (5) Overeenkomstig artikel 9 bis, lid 4, van Richtlijn 2003/87/EG moet bij de hoeveelheid emissierechten voor de hele Unie voor 2024 rekening worden gehouden met de uitsluiting van kleine installaties van het EU-ETS overeenkomstig artikel 27 van Richtlijn 2003/87/EG. Sinds de bekendmaking van Besluit (EU) 2020/1722 heeft een dergelijke uitsluiting niet meer plaatsgevonden. (6) Overeenkomstig artikel 9 van Richtlijn 2003/87/EG moet de Commissie de hoeveelheid emissierechten voor de hele Unie uiterlijk op 6 september 2023 bekendmaken. (7) De totale hoeveelheid emissierechten die voor 2024 aan vliegtuigexploitanten moet worden toegewezen, zal afzonderlijk worden bekendgemaakt, zoals bepaald in artikel 3 quater van Richtlijn 2003/87/EG, en is derhalve niet opgenomen in de in dit besluit bekendgemaakte hoeveelheid emissierechten voor de hele Unie. (8) Op basis van het voorgaande moet voor 2024 de in artikel 9 van Richtlijn 2003/87/EG bedoelde hoeveelheid emissierechten voor de hele Unie 1 386 051 745 bedragen, HEEFT HET VOLGENDE BESLUIT VASTGESTELD: Artikel 1 Voor 2024 bedraagt de in artikel 9 van Richtlijn 2003/87/EG bedoelde hoeveelheid emissierechten voor de hele Unie 1 386 051 745. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 27 juli 2023. Voor de Commissie De voorzitter Ursula VON DER LEYEN ( 1 ) PB L 275 van 25.10.2003, blz. 32 . ( 2 ) Besluit (EU) 2020/1722 van de Commissie van 16 november 2020 betreffende de hoeveelheid emissierechten voor de hele Unie die in het kader van het EU-emissiehandelssysteem voor 2021 moet worden verleend ( PB L 386 van 18.11.2020, blz. 26 ). ( 3 ) Richtlijn (EU) 2023/959 van het Europees Parlement en de Raad van 10 mei 2023 tot wijziging van Richtlijn 2003/87/EG tot vaststelling van een systeem voor de handel in broeikasgasemissierechten binnen de Unie en Besluit (EU) 2015/1814 betreffende de instelling en de werking van een marktstabiliteitsreserve voor de EU-regeling voor de handel in broeikasgasemissierechten ( PB L 130 van 16.5.2023, blz. 134 ). ( 4 ) Verordening (EU) 2015/757 van het Europees Parlement en de Raad van 29 april 2015 betreffende de monitoring, de rapportage en de verificatie van broeikasgasemissies door maritiem vervoer en tot wijziging van Richtlijn 2009/16/EG ( PB L 123 van 19.5.2015, blz. 55 ).",
  "source": "EUR LEX"
}