{
  "url": "http://www.w3.org/1999/xhtml\">",
  "content": "L_2007007NL.01004601.xml 12.1.2007 NL Publicatieblad van de Europese Unie L 7/46 BESCHIKKING VAN DE COMMISSIE van 22 december 2006 tot wijziging van Beschikking 2006/875/EG tot goedkeuring van de door de lidstaten voor het jaar 2007 ingediende programma’s voor de uitroeiing en bewaking van dierziekten en van bepaalde TSE’s en ter preventie van zoönoses (Kennisgeving geschied onder nummer C(2006) 6971) (2007/22/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 24, lid 6, en de artikelen 29 en 32, Overwegende hetgeen volgt: (1) Bij Beschikking 2006/875/EG tot goedkeuring van de door de lidstaten voor het jaar 2007 ingediende programma’s voor de uitroeiing en bewaking van dierziekten en van bepaalde TSE’s en ter preventie van zoönoses ( 2 ) heeft de Commissie de programma's goedgekeurd die zijn ingediend door de lidstaten die voorkomen op de bij Beschikking 2006/687/EG ( 3 ) van de Commissie vastgestelde lijst van programma's. (2) Om redenen van administratieve doelmatigheid moeten alle voor een financiële bijdrage van de Gemeenschap gedeclareerde uitgaven in euro's worden uitgedrukt. Overeenkomstig Verordening (EG) nr. 1290/2005 van de Raad van 21 juni 2005 betreffende de financiering van het gemeenschappelijk landbouwbeleid ( 4 ) moet de omrekening van de uitgaven in een andere valuta dan de euro geschieden tegen de meest recente koers die de Europese Centrale Bank heeft vastgesteld vóór de eerste dag van de maand waarin de aanvraag door de betrokken lidstaat wordt ingediend. (3) Daarom moet Richtlijn 2006/875/EG dienovereenkomstig worden gewijzigd. (4) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 De artikelen 17 en 18 van Beschikking 2006/875/EG worden vervangen door: „Artikel 17 De door de lidstaten gedeclareerde uitgaven voor een financiële bijdrage van de Gemeenschap worden uitgedrukt in euro’s, exclusief belasting over de toegevoegde waarde en andere belastingen. Artikel 18 Wanneer de uitgaven van een lidstaat zijn gedaan in een andere valuta dan de euro, rekent de betrokken lidstaat deze om in euro's onder toepassing van de meest recente wisselkoers die de Europese Centrale Bank heeft vastgesteld vóór de eerste dag van de maand waarin de aanvraag door de betrokken lidstaat wordt ingediend.” Artikel 2 Deze beschikking is van toepassing met ingang van 1 januari 2007. Artikel 3 Deze beschikking is gericht tot de lidstaten. Gedaan te Brussel, 22 december 2006. Voor de Commissie Markos KYPRIANOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Beschikking 2006/53/EG ( PB L 29 van 2.2.2006, blz. 37 ). ( 2 ) PB L 337 van 5.12.2006, blz. 14 . ( 3 ) PB L 282 van 13.10.2006, blz. 52 . ( 4 ) PB L 209 van 11.8.2005, blz. 1 . Verordening laatstelijk gewijzigd bij Verordening (EG) nr. 320/2006 ( PB L 58 van 28.2.2006, blz. 42 ).",
  "source": "EUR LEX"
}