{
  "url": "http://www.w3.org/1999/xhtml\">",
  "content": "L_202501109NL.000101.fmx.xml Publicatieblad van de Europese Unie NL L-serie 2025/1109 28.5.2025 UITVOERINGSBESLUIT (EU) 2025/1109 VAN DE COMMISSIE van 26 mei 2025 tot wijziging van Uitvoeringsbesluit (EU) 2025/638 tot vaststelling van bepaalde noodmaatregelen in verband met infectie met het virus van de pest bij kleine herkauwers (“peste des petits ruminants”) in Roemenië (Kennisgeving geschied onder nummer C(2025) 3506) (Slechts de tekst in de Roemeense taal is authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/429 van het Europees Parlement en de Raad van 9 maart 2016 betreffende overdraagbare dierziekten en tot wijziging en intrekking van bepaalde handelingen op het gebied van diergezondheid (“diergezondheidswetgeving”) ( 1 ) , en met name artikel 259, lid 1, Overwegende hetgeen volgt: (1) Infectie met het virus van de pest bij kleine herkauwers (“peste des petits ruminants”) is een infectieuze ziekte bij geiten en schapen die ernstige gevolgen kan hebben voor de betrokken dierpopulaties en de rentabiliteit van de landbouw, en die de verplaatsingen van zendingen van die dieren en producten daarvan binnen de Unie en de uitvoer naar derde landen kan verstoren. (2) Bij een uitbraak van infectie met het virus van de pest bij kleine herkauwers (“peste des petits ruminants”) bij geiten of schapen bestaat een ernstig risico op verspreiding van die ziekte naar andere inrichtingen waar geiten of schapen worden gehouden. (3) Gedelegeerde Verordening (EU) 2020/687 van de Commissie ( 2 ) vormt een aanvulling op de regels voor de bestrijding van de in de lijst opgenomen ziekten zoals bedoeld in artikel 9, lid 1, punten a), b) en c), van Verordening (EU) 2016/429 en gedefinieerd als ziekten van categorieën A, B en C in Uitvoeringsverordening (EU) 2018/1882 van de Commissie ( 3 ) . Met name voorzien de artikelen 21 en 22 van Gedelegeerde Verordening (EU) 2020/687 in de instelling van een beperkingszone in geval van een uitbraak van een ziekte van categorie A, waaronder infectie met het virus van de pest bij kleine herkauwers (“peste des petits ruminants”), en in de instelling van bepaalde maatregelen die in die beperkingszone moeten worden toegepast. Daarnaast bepaalt artikel 21, lid 1, van die gedelegeerde verordening dat de beperkingszone een beschermingszone, een bewakingszone en, indien nodig, extra beperkingszones rond of naast de beschermings- en bewakingszones moet omvatten. (4) Uitvoeringsbesluit (EU) 2025/638 van de Commissie ( 4 ) is vastgesteld uit hoofde van Verordening (EU) 2016/429 en bevat bepaalde noodmaatregelen in verband met infectie met het virus van de pest bij kleine herkauwers (“peste des petits ruminants”) in Roemenië naar aanleiding van de uitbraak die op 5 maart 2025 in het district Bihor is bevestigd. Meer in het bijzonder is in artikel 1 van Uitvoeringsbesluit (EU) 2025/638 bepaald dat de door die lidstaat overeenkomstig Gedelegeerde Verordening (EU) 2020/687 in te stellen beschermings-, bewakings- en extra beperkingszones ten minste de gebieden moeten omvatten die in de lijst van bijlage I bij dat uitvoeringsbesluit zijn opgenomen. (5) Daarnaast is in artikel 2 van Uitvoeringsbesluit (EU) 2025/638 bepaald dat Roemenië de maatregelen die van toepassing zijn op extra beperkingszones, zoals bepaald in Gedelegeerde Verordening (EU) 2020/687, moet toepassen in de in bijlage II bij dat uitvoeringsbesluit opgenomen gebieden tot en met de in die bijlage vermelde data. In artikel 2 van Uitvoeringsbesluit (EU) 2025/638 is ook bepaald dat verplaatsingen van schapen en geiten buiten de externe perimeter van die gebieden verboden zijn tot de voor elk gebied in die bijlage vermelde data. Dit is nodig om ervoor te zorgen dat de maatregelen van artikel 2 van Uitvoeringsbesluit (EU) 2025/638, met name het verbod op verplaatsingen van schapen en geiten, gedurende een bepaalde periode van toepassing zijn na het verstrijken van de data voor de maatregelen die gelden in de in bijlage I bij dat uitvoeringsbesluit opgenomen beschermings- en bewakingszones. (6) Sinds de vaststelling van Uitvoeringsbesluit (EU) 2025/638 zijn de beschikbare gegevens over ziektebewaking in het district Bihor nog steeds niet toereikend om de epidemiologische situatie met betrekking tot infectie met het virus van de pest bij kleine herkauwers (“peste des petits ruminants”) te kunnen evalueren. Daarom moet het district Bihor opgenomen blijven in de lijst van gebieden waar de maatregelen die van toepassing zijn op extra beperkingszones, zoals vastgesteld in Gedelegeerde Verordening (EU) 2020/687, van toepassing moeten zijn. Met name moet de verplaatsing van schapen en geiten van het district Bihor naar gebieden buiten de externe perimeter van dat district verboden blijven. Gezien de huidige epidemiologische situatie in het district Bihor moet de duur van de extra beperkingszone worden verlengd tot en met 30 september 2025. Bijlage II bij Uitvoeringsbesluit (EU) 2025/638 moet daarom dienovereenkomstig worden gewijzigd. (7) Gezien de urgentie van de epidemiologische situatie in de Unie wat de verspreiding van infectie met het virus van de pest bij kleine herkauwers (“peste des petits ruminants”) betreft en de noodzaak om de verspreiding van de ziekte vanuit de getroffen inrichtingen in Roemenië naar andere delen van die lidstaat of naar andere lidstaten te voorkomen, moeten de wijzigingen die bij dit besluit in bijlage II bij Uitvoeringsbesluit (EU) 2025/638 worden aangebracht, zo spoedig mogelijk van toepassing worden. (8) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 Bijlage II bij Uitvoeringsbesluit (EU) 2025/638 wordt vervangen door de tekst in de bijlage bij dit besluit. Artikel 2 Dit besluit is gericht tot Roemenië. Gedaan te Brussel, 26 mei 2025. Voor de Commissie Olivér VÁRHELYI Lid van de Commissie ( 1 ) PB L 84 van 31.3.2016, blz. 1 , ELI: http://data.europa.eu/eli/reg/2016/429/oj . ( 2 ) Gedelegeerde Verordening (EU) 2020/687 van de Commissie van 17 december 2019 tot aanvulling van Verordening (EU) 2016/429 van het Europees Parlement en de Raad wat regels voor de preventie en bestrijding van bepaalde in de lijst opgenomen ziekten betreft ( PB L 174 van 3.6.2020, blz. 64 , ELI: http://data.europa.eu/eli/reg_del/2020/687/oj ). ( 3 ) Uitvoeringsverordening (EU) 2018/1882 van de Commissie van 3 december 2018 betreffende de toepassing, op de categorieën in de lijst opgenomen ziekten, van bepaalde regels voor de preventie en bestrijding van ziekten en tot vaststelling van een lijst van soorten en groepen soorten die een aanzienlijk risico vormen in verband met de verspreiding van die ziekten ( PB L 308 van 4.12.2018, blz. 21 , ELI: http://data.europa.eu/eli/reg_impl/2018/1882/oj ). ( 4 ) Uitvoeringsbesluit (EU) 2025/638 van de Commissie van 25 maart 2025 tot vaststelling van bepaalde noodmaatregelen in verband met infectie met het virus van de pest bij kleine herkauwers (“peste des petits ruminants”) in Roemenië en tot intrekking van Uitvoeringsbesluit (EU) 2025/525 ( PB L, 2025/638, 28.3.2025, ELI: http://data.europa.eu/eli/dec_impl/2025/638/oj ). BIJLAGE “BIJLAGE II Land Administratief gebied In artikel 2 bedoelde gebieden Datum einde geldigheid Roemenië District Bihor Het gehele grondgebied van het district Bihor 30.9.2025 ” ELI: http://data.europa.eu/eli/dec_impl/2025/1109/oj ISSN 1977-0758 (electronic edition)",
  "source": "EUR LEX"
}