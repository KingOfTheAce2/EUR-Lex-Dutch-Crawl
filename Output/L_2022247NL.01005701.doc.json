{
  "url": "http://www.w3.org/1999/xhtml\"><!--",
  "content": "L_2022247NL.01005701.xml 23.9.2022 NL Publicatieblad van de Europese Unie L 247/57 UITVOERINGSVERORDENING (EU) 2022/1637 VAN DE COMMISSIE van 5 juli 2022 tot vaststelling van de regels voor de toepassing van Richtlijn (EU) 2020/262 van de Raad wat betreft het gebruik van documenten voor de overbrenging van accijnsgoederen onder een accijnsschorsingsregeling en de overbrenging van accijnsgoederen na uitslag tot verbruik, en tot vaststelling van het voor het certificaat van vrijstelling te gebruiken formulier DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2020/262 van de Raad van 19 december 2019 houdende een algemene regeling inzake accijns ( 1 ) , en met name artikel 12, lid 3, artikel 29, lid 2, en artikel 43, lid 2, Overwegende hetgeen volgt: (1) Artikel 12, lid 1, van Richtlijn (EU) 2020/262 schrijft voor dat accijnsgoederen die onder een accijnsschorsingsregeling tussen lidstaten worden vervoerd en waarvoor vrijstelling van betaling van accijns geldt, vergezeld gaan van een certificaat van vrijstelling. Het voor dat certificaat te gebruiken formulier moet worden vastgesteld. (2) Overeenkomstig artikel 12, lid 2, van Richtlijn (EU) 2020/262 kunnen de lidstaten het certificaat van vrijstelling gebruiken op een ander gebied van de indirecte belasting. Om te zorgen voor een uniforme communicatie tussen de autoriteiten van de lidstaten voorafgaand aan de overbrenging van accijnsgoederen die zijn vrijgesteld van betaling van accijns van het grondgebied van een lidstaat naar het grondgebied van een andere lidstaat, moet worden bepaald hoe het gebruik van het certificaat van accijnsvrijstelling voor een ander gebied van de indirecte belasting wordt meegedeeld. (3) Aangezien Verordening (EG) nr. 31/96 van de Commissie ( 2 ) regels betreffende het certificaat van vrijstelling van accijnzen bevat, moet deze verordening worden vervangen. (4) Richtlijn (EU) 2020/262 schrijft voor dat de overbrenging van accijnsgoederen onder een accijnsschorsingsregeling geschiedt onder dekking van het elektronische administratieve document dat wordt uitgewisseld via het geautomatiseerde systeem als bedoeld in Besluit (EU) 2020/263 van het Europees Parlement en de Raad ( 3 ) . Deze richtlijn schrijft ook het gebruik van nooddocumenten voor wanneer dat geautomatiseerde systeem niet beschikbaar is in de lidstaat van verzending. Er moeten regels en procedures worden vastgelegd voor de uitwisseling van elektronische administratieve documenten via het geautomatiseerde systeem in het kader van de overbrenging van accijnsgoederen onder schorsing van accijns en van de nooddocumenten. (5) Richtlijn (EU) 2020/262 schrijft voor dat overbrengingen van accijnsgoederen die op het grondgebied van de ene lidstaat zijn uitgeslagen tot verbruik en naar het grondgebied van een andere lidstaat worden overgebracht om daar voor commerciële doeleinden te worden geleverd, plaatsvinden onder dekking van het elektronische vereenvoudigde administratieve document dat wordt uitgewisseld via het geautomatiseerde systeem als bedoeld in Besluit (EU) 2020/263. Deze richtlijn schrijft ook het gebruik van nooddocumenten voor wanneer dat geautomatiseerde systeem niet beschikbaar is in de lidstaat van verzending. Er moeten regels en procedures worden vastgelegd voor de uitwisseling van elektronische vereenvoudigde administratieve documenten via het geautomatiseerde systeem in het kader van de overbrenging van voor commerciële doeleinden te leveren goederen en de nooddocumenten. (6) De lidstaten moeten de maatregelen toepassen die nodig zijn om met ingang van 13 februari 2023 te voldoen aan artikelen 12, 20, 21, 22, 36 en 37 van Richtlijn (EU) 2020/262. Aangezien deze verordening uitvoering geeft aan Richtlijn (EU) 2020/262, moet zij ook met ingang van die datum van toepassing zijn. (7) De in deze verordening vervatte maatregelen zijn in overeenstemming met het advies van het Accijnscomité, HEEFT DE VOLGENDE VERORDENING VASTGESTELD: Artikel 1 Certificaat van vrijstelling 1.   Het voor het certificaat van vrijstelling als bedoeld in artikel 12, lid 1, van Richtlijn (EU) 2020/262 (“certificaat van vrijstelling”) te gebruiken formulier is opgenomen in de bijlage bij deze verordening. 2.   Wanneer de lidstaten het certificaat van vrijstelling gebruiken voor de toepassing van artikel 12, lid 2, van Richtlijn (EU) 2020/262, stellen zij de Commissie daarvan in kennis en verstrekken zij haar de nodige informatie. 3.   De lidstaten delen de Commissie mee welke nationale autoriteiten bevoegd zijn voor het afstempelen van het certificaat van vrijstelling. 4.   De lidstaten die ontheffing verlenen van de verplichting voor de geadresseerde om het certificaat te laten afstempelen, zoals bepaald in punt 14 van de toelichting in de bijlage, stellen de Commissie daarvan in kennis. 5.   De Commissie deelt de op grond van de leden 2, 3 en 4 ontvangen informatie uiterlijk één maand na de datum van ontvangst van genoemde informatie mee aan de lidstaten. Artikel 2 Formaliteiten vóór de aanvang van een overbrenging van accijnsgoederen onder een accijnsschorsingsregeling Een afzender die accijnsgoederen onder een accijnsschorsingsregeling wil verzenden, vult de velden in van het voorlopige elektronische administratieve document, zoals bepaald in artikel 3 van Gedelegeerde Verordening (EU) 2022/1636 van de Commissie ( 4 ) , en dient dit document in bij de bevoegde autoriteiten van de lidstaat van verzending, zoals bedoeld in artikel 20, lid 2, van Richtlijn (EU) 2020/262. Dat voorlopige elektronische administratieve document mag ten vroegste zeven dagen voor de datum die op dat document als datum van verzending van de accijnsgoederen in kwestie is vermeld, worden ingediend. Artikel 3 Annulering van het elektronische administratieve document 1.   Een afzender die het elektronische administratieve document wil annuleren overeenkomstig artikel 20, lid 6, van Richtlijn (EU) 2020/262, dient een voorlopig annuleringsbericht in als bedoeld in artikel 5 van Gedelegeerde Verordening (EU) 2022/1636 bij de bevoegde autoriteiten van de lidstaat van verzending. 2.   De bevoegde autoriteiten van de lidstaat van verzending verrichten een elektronische controle van de gegevens in het in lid 1 bedoelde voorlopige annuleringsbericht. Wanneer de gegevens in het voorlopige annuleringsbericht in orde zijn bevonden, voegen de bevoegde autoriteiten van de lidstaat van verzending de datum en het tijdstip waarop dat is gebeurd, aan het annuleringsbericht toe, stellen zij de afzender hiervan in kennis en sturen zij het annuleringsbericht door naar de bevoegde autoriteiten van de lidstaat van bestemming. Wanneer de gegevens in het in lid 1 bedoelde voorlopige annuleringsbericht niet in orde zijn bevonden, stellen de bevoegde autoriteiten van de lidstaat van verzending de afzender daarvan onverwijld in kennis. Wanneer de geadresseerde een erkend entrepothouder of een geregistreerde geadresseerde is, sturen de bevoegde autoriteiten van de lidstaat van bestemming het annuleringsbericht na ontvangst ervan door naar de geadresseerde. Artikel 4 Berichten betreffende een wijziging van bestemming of van geadresseerde tijdens de overbrenging van accijnsgoederen onder een accijnsschorsingsregeling 1.   Wanneer een afzender de bestemming of de geadresseerde als bedoeld in artikel 20, lid 7, van Richtlijn (EU) 2020/262 wenst te wijzigen, verrichten de bevoegde autoriteiten van de lidstaat van verzending een elektronische controle van de gegevens in het voorlopige bericht van bestemmingswijziging, als bedoeld in artikel 6 van Gedelegeerde Verordening (EU) 2022/1636. Wanneer de gegevens van het voorlopige bericht van bestemmingswijziging in orde zijn bevonden, zorgen de bevoegde autoriteiten van de lidstaat van verzending: a) voor een toevoeging van de datum en het tijdstip waarop dat is gebeurd, alsook van een volgnummer aan het voorlopige bericht van bestemmingswijziging, en stellen zij de afzender daarvan in kennis; b) voor een bijwerking van het oorspronkelijke elektronische administratieve document volgens de informatie in het voorlopige bericht van bestemmingswijziging. 2.   Wanneer de bijwerking als bedoeld in lid 1, punt b), van dit artikel een wijziging van de lidstaat van bestemming of een wijziging van de geadresseerde behelst, is artikel 20, lid 4, of artikel 21, lid 1, van Richtlijn (EU) 2020/262 van toepassing op het bijgewerkte elektronische administratieve document. 3.   Wanneer de bijwerking als bedoeld in lid 1, punt b), van dit artikel een wijziging van de lidstaat van bestemming behelst, sturen de bevoegde autoriteiten van de lidstaat van verzending het bericht van bestemmingswijziging door naar de bevoegde autoriteiten van de lidstaat van bestemming die in het oorspronkelijke elektronische administratieve document zijn vermeld. De bevoegde autoriteiten van de lidstaat van bestemming zenden het bericht van bestemmingswijziging dan door naar de in het oorspronkelijke elektronische administratieve document vermelde geadresseerde. 4.   Wanneer de in lid 1, punt b), van dit artikel bedoelde bijwerking een wijziging van de geadresseerde behelst in dezelfde lidstaat van bestemming als in het oorspronkelijke elektronische administratieve document, stellen de bevoegde autoriteiten van die lidstaat de in het oorspronkelijke elektronische administratieve document vermelde geadresseerde in kennis van de wijziging. 5.   Wanneer de bijwerking als bedoeld in lid 1, punt b), van dit artikel een wijziging van de in het oorspronkelijke elektronische administratieve document vermelde plaats van levering behelst, als bedoeld in artikel 3 van Gedelegeerde Verordening (EU) 2022/1636 zonder dat dit een wijziging van de lidstaat van bestemming of een wijziging van de geadresseerde behelst, sturen de bevoegde autoriteiten van de lidstaat van verzending het bericht van bestemmingswijziging door naar de bevoegde autoriteiten van de lidstaat van bestemming die in het oorspronkelijke elektronische administratieve document zijn vermeld. De autoriteiten van de lidstaat van bestemming sturen het bericht van bestemmingswijziging na ontvangst ervan door naar de geadresseerde. 6.   Wanneer gegevens in het voorlopige bericht van bestemmingswijziging niet in orde zijn bevonden, stellen de bevoegde autoriteiten van de lidstaat van verzending de afzender daarvan onverwijld in kennis. Artikel 5 Berichten betreffende de splitsing van de overbrenging van energieproducten onder een accijnsschorsingsregeling 1.   Een afzender die de overbrenging van energieproducten overeenkomstig artikel 23 van Richtlijn (EU) 2020/262 wil splitsen, dient voor elke bestemming een voorlopig bericht van splitsing in als bedoeld in artikel 7 van Gedelegeerde Verordening (EU) 2022/1636 bij de bevoegde autoriteiten van de lidstaat van verzending. 2.   De bevoegde autoriteiten van de lidstaat van verzending verrichten een elektronische controle van de gegevens in de voorlopige berichten van splitsing. Wanneer de gegevens in orde zijn bevonden, zorgen de bevoegde autoriteiten van de lidstaat van verzending voor: a) de aanmaak van een nieuw elektronisch administratief document voor elke bestemming ter vervanging van het oorspronkelijke elektronische administratieve document; b) de aanmaak van een kennisgeving van splitsing voor het oorspronkelijke elektronische administratieve document; c) de verzending van een kennisgeving van splitsing naar de afzender en de bevoegde autoriteiten van de lidstaat van bestemming die in het oorspronkelijke elektronische administratieve document zijn vermeld. Artikel 20, lid 3, derde alinea, artikel 20, leden 4 en 5, en artikel 21, lid 1, van Richtlijn (EU) 2020/262 zijn van toepassing op ieder nieuw elektronisch administratief document als bedoeld in dit lid, tweede alinea, punt a). 3.   De bevoegde autoriteiten van de lidstaat van bestemming die in het oorspronkelijke elektronische administratieve document zijn vermeld, sturen de kennisgeving van splitsing door naar de geadresseerde die in het oorspronkelijke elektronische administratieve document is vermeld. 4.   Wanneer de gegevens in het voorlopige bericht van splitsing niet in orde zijn bevonden, stellen de bevoegde autoriteiten van de lidstaat van verzending de afzender daarvan onverwijld in kennis. Artikel 6 Formaliteiten vóór de aanvang van een overbrenging van accijnsgoederen na uitslag tot verbruik 1.   De afzender dient het in artikel 4 van Gedelegeerde Verordening (EU) 2022/1636 bedoelde voorlopige elektronische vereenvoudigde administratieve document in bij de bevoegde autoriteiten van de lidstaat van verzending. 2.   Het voorlopige elektronische vereenvoudigde administratieve document mag ten vroegste zeven dagen voor de datum die op dat document als datum van verzending van de accijnsgoederen in kwestie is vermeld, worden ingediend. Artikel 7 Berichten betreffende een wijziging van de bestemming van een overbrenging van accijnsgoederen na uitslag tot verbruik 1.   Een afzender die de bestemming wil wijzigen als bedoeld in artikel 36, lid 5, van Richtlijn (EU) 2020/262, dient het in artikel 6 van Gedelegeerde Verordening (EU) 2022/1636 bedoelde voorlopige bericht van bestemmingswijziging in bij de bevoegde autoriteiten van de lidstaat van verzending. 2.   De bevoegde autoriteiten van de lidstaat van verzending verrichten een elektronische controle van de gegevens in het in lid 1 bedoelde voorlopige bericht van bestemmingswijziging. Wanneer de gegevens van het voorlopige bericht van bestemmingswijziging in orde zijn bevonden, zorgen de bevoegde autoriteiten van de lidstaat van verzending: a) voor een toevoeging van de datum en het tijdstip waarop dat is gebeurd, alsook van een volgnummer aan het voorlopige bericht van bestemmingswijziging, en stellen zij de afzender daarvan in kennis; b) voor een bijwerking van het oorspronkelijke elektronische vereenvoudigde administratieve document volgens de informatie in het voorlopige bericht van bestemmingswijziging; c) voor het versturen van het bericht van bestemmingswijziging naar de bevoegde autoriteiten van de lidstaat van bestemming die in het oorspronkelijke elektronische vereenvoudigde administratieve document zijn vermeld. De bevoegde autoriteiten van de lidstaat van bestemming sturen het bericht van bestemmingswijziging door naar de geadresseerde. 3.   Wanneer de gegevens in het voorlopige bericht van bestemmingswijziging niet in orde zijn bevonden, stellen de bevoegde autoriteiten van de lidstaat van verzending de afzender daarvan onverwijld in kennis. Artikel 8 Intrekking Verordening (EG) nr. 31/96 wordt ingetrokken. Artikel 9 Inwerkingtreding en toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 13 februari 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 juli 2022. Voor de Commissie De voorzitter Ursula VON DER LEYEN ( 1 ) PB L 58 van 27.2.2020, blz. 4 . ( 2 ) Verordening (EG) nr. 31/96 van de Commissie van 10 januari 1996 betreffende het certificaat van vrijstelling van accijnzen ( PB L 8 van 11.1.1996, blz. 11 ). ( 3 ) Besluit (EU) 2020/263 van het Europees Parlement en de Raad van 15 januari 2020 betreffende geautomatiseerde verwerking van gegevens inzake de overbrenging van en de controle op accijnsgoederen ( PB L 58 van 27.2.2020, blz. 43 ). ( 4 ) Gedelegeerde Verordening (EU) 2022/1636 van de Commissie van 5 juli 2022 tot aanvulling van Richtlijn (EU) 2020/262 van de Raad door vaststelling van de structuur en de inhoud van de in het kader van de overbrenging van accijnsgoederen uitgewisselde documenten en vaststelling van een drempelwaarde voor verliezen vanwege de aard van de goederen (zie bladzijde 2 van dit Publicatieblad). BIJLAGE Europese Unie Certificaat van vrijstelling van accijnzen Artikel 12 van RICHTLIJN (EU) 2020/262 VAN DE RAAD ( 1 ) Volgnummer (facultatief, afhankelijk van de nationale voorschriften)… 1. BEGUNSTIGDE INSTELLING OF PERSOON Naam… Straat en nummer… Postcode en stad/plaats… Gastlidstaat… E-mailadres… Adres van levering (in te vullen indien verschillend van het bovenstaande) Straat en nummer… Postcode en stad/plaats… E-mailadres… 2. AUTORITEIT DIE BEVOEGD IS VOOR HET AFSTEMPELEN Naam… Adres… Telefoonnummer… E-mailadres… 3. VERKLARING VAN DE BEGUNSTIGDE INSTELLING OF PERSOON De begunstigde instelling of persoon ( doorhalen wat niet van toepassing is ) verklaart dat: a) de in vak 5 omschreven goederen bestemd zijn: ( aankruisen wat van toepassing is ) ☐ voor officieel gebruik door ☐ voor persoonlijk gebruik door ☐ een buitenlandse diplomatieke missie ☐ een lid van een buitenlandse diplomatieke missie ☐ een buitenlandse consulaire vertegenwoordiging ☐ een lid van een buitenlandse consulaire vertegenwoordiging ☐ een internationale instelling ☐ een personeelslid van een internationale instelling ☐ de strijdkrachten van een staat die partij is bij het Noord-Atlantische Verdrag (NAVO-strijdkracht) ☐ de strijdkrachten van het Verenigd Koninkrijk die op het eiland Cyprus gestationeerd zijn ☐ de strijdkrachten van een lidstaat die deelneemt aan een Unieoptreden in het kader van het gemeenschappelijk veiligheids- en defensiebeleid ☐ verbruik in het kader van een met derde landen of internationale instellingen gesloten overeenkomst voor zover een dergelijke overeenkomst wordt aanvaard of toegestaan op het gebied van vrijstelling van btw … Naam van de begunstigde instelling ( zie vak 4 ) b) de in vak 5 omschreven goederen voldoen aan de voorwaarden en beperkingen die in de in vak 1 genoemde gastlidstaat aan de vrijstelling verbonden zijn, en c) de bovenstaande inlichtingen te goeder trouw zijn verstrekt. De begunstigde instelling of persoon verbindt zich ertoe aan de lidstaat vanwaaruit de goederen zijn verzonden, de accijnzen te betalen die verschuldigd zijn ingeval deze goederen niet aan de voorwaarden voor vrijstelling voldoen of niet voor het beoogde gebruik worden aangewend. … … Plaats en datum Naam en hoedanigheid van de ondergetekende … Handtekening 4. Stempel van de instelling (in geval van vrijstelling voor persoonlijk gebruik) Handtekening … Naam … Hoedanigheid/functie van de ondergetekende … Plaats en datum … Stempel 5. OMSCHRIJVING VAN DE VERZONDEN GOEDEREN WAARVOOR VRIJSTELLING VAN ACCIJNZEN WORDT GEVRAAGD a) Gegevens betreffende de afzender (erkende entrepothouder, geregistreerde afzender, leverancier) Naam … Straat en nummer … Postcode en stad … Lidstaat … Uniek accijnsnummer (vereist) … E-mailadres … b) Gegevens betreffende de goederen (voeg zo nodig regels toe) Regelnummer Omschrijving van de goederen of verwijzing naar de bijgevoegde bestelbon ( 2 ) Hoeveelheid Maateenheid Waarde per eenheid exclusief accijnzen Totale waarde exclusief accijnzen Valuta Totaal bedrag 6. VERKLARING VAN DE BEVOEGDE AUTORITEIT VAN DE GASTLIDSTAAT De zending van de in vak 5 omschreven goederen voldoet aan de voorwaarden voor: ☐ volledige vrijstelling van accijnzen. ☐ vrijstelling van accijnzen tot een hoeveelheid van … (aantal) ( 3 ) Handtekening… Naam … Hoedanigheid/functie van de ondergetekende … Plaats en datum … Stempel (indien van toepassing) 7. ONTHEFFING VAN STEMPELPLICHT (uitsluitend in geval van vrijstelling voor officieel gebruik) Bij brief nr. (verwijzing naar het dossier): … d.d.: … … wordt de vermelde begunstigde instelling door: … Bevoegde autoriteit van de gastlidstaat ontheven van de stempelplicht voor vak 6 Handtekening … Naam … Hoedanigheid/functie van de ondergetekende … Plaats en datum … Stempel Toelichting 1) Het certificaat van vrijstelling van accijnzen (“het certificaat”) vormt voor de afzender het bewijs dat de goederen die aan de in artikel 11, lid 1, van Richtlijn (EU) 2020/262 bedoelde instellingen of personen worden geleverd, van belastingen zijn vrijgesteld. Voor elke afzender en elke overbrenging wordt één certificaat opgesteld. De afzenders bewaren dit certificaat in hun administratie overeenkomstig de wettelijke voorschriften die in hun lidstaat van toepassing zijn. De geadresseerde verstrekt de afzender een certificaat van vrijstelling dat door de bevoegde autoriteiten van de gastlidstaat naar behoren is afgestempeld. 2) Het certificaat wordt opgesteld op een formaat van 210 × 297 mm. Als het wordt afgedrukt, gebeurt dit op wit houtvrij papier. 3) Eén kopie van het certificaat wordt bewaard door de afzender en één kopie vergezelt de overbrenging van de accijnsgoederen en het in artikel 20 van Richtlijn (EU) 2020/262 bedoelde administratieve document. De lidstaten mogen voor administratieve doeleinden een bijkomend exemplaar eisen. 4) De niet-gebruikte ruimte in vak 5, punt b), van het certificaat wordt doorgehaald of geschrapt zodat niets kan worden toegevoegd. 5) Het certificaat moet op leesbare wijze worden ingevuld en zodanig dat niets kan worden uitgewist. In het formulier mogen geen doorhalingen of overschrijvingen voorkomen. Het document wordt in een door de gastlidstaat erkende taal ingevuld. 6) Indien in de omschrijving van de goederen in vak 5, punt b), van het certificaat naar een bestelbon wordt verwezen die in een andere dan de door de gastlidstaat erkende taal is gesteld, dient de begunstigde instelling of persoon een vertaling bij te voegen. 7) Indien het certificaat zelf in een andere taal dan een door de lidstaat van de afzender erkende taal is opgesteld, dient de begunstigde instelling of persoon een vertaling bij te voegen van de gegevens die op de in vak 5, punt b), bedoelde goederen betrekking hebben. De gastlidstaat kan zelf beslissen of hij al dan niet afziet van de verplichte bijvoeging van een vertaling. 8) Onder erkende taal wordt verstaan een van de officiële talen van de betrokken lidstaat of een andere officiële taal van de Unie waarvan deze lidstaat verklaart dat zij voor dit doel kan worden gebruikt. 9) Met de verklaring in vak 3 van het certificaat verstrekt de begunstigde instelling of persoon de voor de beoordeling van het verzoek om vrijstelling in de gastlidstaat vereiste gegevens. 10) Met haar verklaring in vak 4 van het certificaat bevestigt de instelling de in vak 1 en vak 3, punt a), van het certificaat vermelde gegevens en bevestigt zij dat de begunstigde persoon een personeelslid van de instelling is. 11) De verwijzing naar de bestelbon in vak 5, punt b), van het certificaat bevat de datum en het nummer van de bestelling. De bestelbon dient alle in vak 5 van het certificaat voorkomende gegevens te bevatten. Indien het certificaat door de bevoegde autoriteiten van de gastlidstaat dient te worden afgestempeld, wordt de bestelbon eveneens afgestempeld. 12) In vak 5, punt a), is de vermelding van het accijnsnummer als bedoeld in artikel 19, lid 2, punt a), van Verordening (EU) nr. 389/2012 van de Raad ( 4 ) vereist. 13) De valuta wordt aangeduid door middel van een drielettercode die in overeenstemming is met de norm van ISO-code 4217 van de Internationale Organisatie voor Normalisatie. 14) Wanneer de vrijstelling bestemd is voor officieel gebruik, kunnen de bevoegde autoriteiten ontheffing verlenen van de verplichting voor de begunstigde instelling om het certificaat in vak 6 te laten afstempelen. De begunstigde instelling maakt van deze ontheffing melding in vak 7 van het certificaat. 15) Wanneer de vrijstelling bestemd is voor persoonlijk gebruik, wordt het certificaat in vak 6 gewaarmerkt door het stempel van de bevoegde autoriteiten van de gastlidstaat. ( 1 ) Richtlijn (EU) 2020/262 van de Raad van 19 december 2019 houdende een algemene regeling inzake accijns ( PB L 58 van 27.2.2020, blz. 4 ). ( 2 ) De niet gebruikte ruimte onbruikbaar maken. Deze verplichting geldt ook wanneer bestelbonnen worden bijgevoegd. ( 3 ) Niet voor vrijstelling in aanmerking komende goederen in vak 5 schrappen. ( 4 ) Verordening (EU) nr. 389/2012 van de Raad van 2 mei 2012 betreffende administratieve samenwerking op het gebied van de accijnzen en houdende intrekking van Verordening (EG) nr. 2073/2004 ( PB L 121 van 8.5.2012, blz. 1 ).",
  "source": "EUR LEX"
}