{
  "url": "http://www.w3.org/1999/xhtml\"><!--",
  "content": "L_2018236NL.01007201.xml 19.9.2018 NL Publicatieblad van de Europese Unie L 236/72 VERORDENING (EU) 2018/1241 VAN HET EUROPEES PARLEMENT EN DE RAAD van 12 september 2018 tot wijziging van Verordening (EU) 2016/794 met het oog op de oprichting van een Europees reisinformatie- en -autorisatiesysteem (Etias) HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 88, lid 2, onder a), Handelend volgens de gewone wetgevingsprocedure ( 1 ) , Overwegende hetgeen volgt: (1) Bij Verordening (EU) 2018/1240 van het Europees Parlement en de Raad ( 2 ) worden aan het Agentschap van de Europese Unie voor samenwerking op het gebied van rechtshandhaving (Europol) nieuwe taken toegekend, zoals het beheer van de Etias-observatielijst, opname van gegevens over terroristische misdrijven of andere ernstige strafbare feiten in die observatielijst en het geven van advies ingevolge raadplegingsverzoeken van de nationale Etias-eenheden. Voor de uitvoering van die taken moet Verordening (EU) 2016/794 van het Europees Parlement en de Raad ( 3 ) dienovereenkomstig worden gewijzigd. (2) Overeenkomstig de artikelen 1 en 2 en artikel 4 bis, lid 1, van Protocol nr. 21 betreffende de positie van het Verenigd Koninkrijk en Ierland ten aanzien van de ruimte van vrijheid, veiligheid en recht, gehecht aan het Verdrag betreffende de Europese Unie (VEU) en het Verdrag betreffende de werking van de Europese Unie (VWEU), en onverminderd artikel 4 van dat protocol, neemt het Verenigd Koninkrijk niet deel aan de vaststelling van deze verordening, die derhalve niet bindend is voor, noch van toepassing is in deze lidstaat. (3) Overeenkomstig de artikelen 1 en 2 en artikel 4 bis, lid 1, van Protocol nr. 21 betreffende de positie van het Verenigd Koninkrijk en Ierland ten aanzien van de ruimte van vrijheid, veiligheid en recht, gehecht aan het VEU en het VWEU, en onverminderd artikel 4 van dat protocol, neemt Ierland niet deel aan de vaststelling van deze verordening, die derhalve niet bindend is voor, noch van toepassing is in deze lidstaat. (4) Overeenkomstig de artikelen 1 en 2 van Protocol nr. 22 betreffende de positie van Denemarken, gehecht aan het VEU en het VWEU, neemt Denemarken niet deel aan de vaststelling van deze verordening, die derhalve niet bindend is voor, noch van toepassing is in deze lidstaat, HEBBEN DE VOLGENDE VERORDENING VASTGESTELD: Artikel 1 Wijzigingen van Verordening (EU) 2016/794 Verordening (EU) 2016/794 wordt als volgt gewijzigd: 1) In artikel 4 wordt lid 1 als volgt gewijzigd: a) de volgende punten worden toegevoegd: „n) beheer van de Etias-observatielijst overeenkomstig de artikelen 34 en 35 van Verordening (EU) 2018/1240 van het Europees Parlement en de Raad ( *1 ) ; o) in de Etias-observatielijst gegevens over terroristische misdrijven of andere ernstige strafbare feiten opnemen die Europol heeft verkregen, onverminderd de voorwaarden voor de internationale samenwerking van Europol; p) advies geven ingevolge een raadplegingsverzoek als bedoeld in artikel 29 van Verordening (EU) 2018/1240. ( *1 ) Verordening (EU) 2018/1240 van het Europees Parlement en de Raad van 12 september 2018 tot oprichting van een Europees reisinformatie- en -autorisatiesysteem (Etias) en tot wijziging van de Verordeningen (EU) nr. 1077/2011, (EU) nr. 515/2014, (EU) 2016/399, (EU) 2016/1624 en (EU) 2017/2226 ( PB L 236 van 19.9.2018, blz. 1 ).”;\" b) de volgende alinea wordt toegevoegd: „Met het oog op het uitvoeren van de onder n) van de eerste alinea van dit lid bedoelde taak, stelt de raad van bestuur van Europol, na raadpleging van de EDPS, de in artikel 35 van Verordening (EU) 2018/1240 bedoelde procedures vast.”. 2) Artikel 21 wordt als volgt gewijzigd: a) de titel wordt vervangen door: „Artikel 21 Toegang van Eurojust, OLAF en — uitsluitend voor doeleinden in verband met Etias — van het Europees Grens- en kustwachtagentschap tot door Europol opgeslagen informatie”; b) het volgende lid wordt ingevoegd: „1 bis.   Europol neemt alle passende maatregelen om het Europees Grens- en kustwachtagentschap binnen zijn opdracht en voor de doeleinden van Verordening (EU) 2018/1240 op basis van een hit/no hit-systeem indirecte toegang te verschaffen tot de voor de toepassing van artikel 20, lid 2, onder j), van die verordening verstrekte gegevens, onverminderd beperkingen die overeenkomstig artikel 19, lid 2, van deze verordening zijn gesteld door de lidstaat, het orgaan van de Unie, het derde land of de internationale organisatie die de betrokken informatie verstrekt. Indien een zoekopdracht een hit oplevert, stelt Europol de procedure in op grond waarvan de aan de hit ten grondslag liggende informatie kan worden gedeeld, overeenkomstig het besluit van degene die de informatie aan Europol heeft verstrekt, en alleen voor zover de aan de hit ten grondslag liggende gegevens noodzakelijk zijn voor het uitvoeren van de taken van het Europees Grens- en kustwachtagentschap die betrekking hebben op Etias. De leden 2 tot en met 7 van dit artikel zijn van overeenkomstige toepassing.”. Artikel 2 Inwerkingtreding en toepasselijkheid Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is van toepassing vanaf de door de Commissie overeenkomstig artikel 88 vastgestelde datum van Verordening (EU) 2018/1240. Deze verordening is verbindend in al haar onderdelen en is rechtstreeks toepasselijk in de lidstaten overeenkomstig de Verdragen. Gedaan te Straatsburg, 12 september 2018. Voor het Europees Parlement De voorzitter A. TAJANI Voor de Raad De voorzitter K. EDTSTADLER ( 1 ) Standpunt van het Europees Parlement van 5 juli 2018 (nog niet bekendgemaakt in het Publicatieblad) en besluit van de Raad van 5 september 2018. ( 2 ) Verordening (EU) 2018/1240 van het Europees Parlement en de Raad van 12 september 2018 tot oprichting van een Europees reisinformatie- en -autorisatiesysteem (Etias) en tot wijziging van de Verordeningen (EU) nr. 1077/2011, (EU) nr. 515/2014, (EU) 2016/399, (EU) 2016/1624 en (EU) 2017/2226 (zie bladzijde 1 van dit Publicatieblad). ( 3 ) Verordening (EU) 2016/794 van het Europees Parlement en de Raad van 11 mei 2016 betreffende het Agentschap van de Europese Unie voor samenwerking op het gebied van rechtshandhaving (Europol) en tot vervanging en intrekking van de Besluiten 2009/371/JBZ, 2009/934/JBZ, 2009/935/JBZ, 2009/936/JBZ en 2009/968/JBZ van de Raad ( PB L 135 van 24.5.2016, blz. 53 ).",
  "source": "EUR LEX"
}