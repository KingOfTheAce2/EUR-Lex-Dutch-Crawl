{
  "url": "http://www.w3.org/1999/xhtml\"><!--",
  "content": "L_2021125NL.01005601.xml 13.4.2021 NL Publicatieblad van de Europese Unie L 125/56 BESLUIT (EU) 2021/594 VAN DE RAAD van 9 april 2021 betreffende het namens de Europese Unie in het Europees Comité voor de opstelling van standaarden voor de binnenvaart en in de Centrale Commissie voor de Rijnvaart in te nemen standpunt over de goedkeuring van standaarden voor beroepskwalificaties in de binnenvaart DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, lid 1, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Herziene Rijnvaartakte, ondertekend op 17 oktober 1868 in Mannheim, zoals gewijzigd bij de Overeenkomst tot wijziging van de Herziene Rijnvaartakte, ondertekend op 20 november 1963 in Straatsburg, (“de akte”) is op 14 april 1967 in werking getreden. (2) Op grond van artikel 17 van de akte kan de Centrale Commissie voor de Rijnvaart (CCR) eisen voor beroepskwalificaties goedkeuren. (3) Het Europees Comité voor de opstelling van standaarden voor de binnenvaart (Cesni) is op 3 juni 2015 opgericht in het kader van de CCR, met het oog op de ontwikkeling van technische standaarden voor de binnenvaart op diverse gebieden, vooral met betrekking tot schepen, informatietechnologie en bemanningen. (4) Er wordt verwacht dat het Cesni op zijn volgende vergadering van 15 april 2021 zijn goedkeuring zal verlenen aan een standaard voor de basisopleiding veiligheid voor dekslieden waarin de opleidingseisen vastgelegd zullen worden die de lidstaten als nationale eisen kunnen overnemen (“Cesni-standaard 20_04”), evenals aan een standaard voor gestandaardiseerde communicatiezinnen in vier talen voor bemanningsleden en schippers, zodat zij het hoofd kunnen bieden aan situaties met communicatieproblemen (“Cesni-standaard 20_39”). Zowel Cesni-standaard 20_04 als Cesni-standaard 20_39 is erop gericht de uitvoering te vergemakkelijken van de eisen die binnen het toepassingsgebied van Richtlijn (EU) 2017/2397 van het Europees Parlement en de Raad ( 1 ) vallen. (5) Er wordt verwacht dat de CCR op haar plenaire vergadering van 2 juni 2021 een resolutie zal goedkeuren tot wijziging van de Reglementen betreffende het scheepvaartpersoneel op de Rijn, teneinde daarin een verwijzing op te nemen naar de Europese standaarden voor kwalificaties in de binnenvaart (“ES-QIN-standaarden”), met inbegrip van Cesni-standaard 20_04 en Cesni-standaard 20_39. (6) Cesni-standaard 20_04 en Cesni-standaard 20_39 zijn erop gericht bij te dragen tot de handhaving van het hoogste veiligheidsniveau in de binnenvaart en zouden de harmonisatie in het kader van Richtlijn (EU) 2017/2397 bevorderen. (7) Het is passend het standpunt te bepalen dat namens de Unie in het Cesni en in de CCR moet worden ingenomen. (8) De Unie is geen lid van de CCR, noch van het Cesni. Het standpunt van de Unie moet daarom tot uiting worden gebracht door de lidstaten die lid zijn van die organen, waarbij zij gezamenlijk in het belang van de Unie optreden, HEEFT HET VOLGENDE BESLUIT VASTGESTELD: Artikel 1 1.   Het namens de Unie in het Cesni in te nemen standpunt over de goedkeuring van cesni-standaard 20_04 en cesni-standaard 20_39 houdt in dat wordt ingestemd met de goedkeuring ervan. 2.   Het namens de Unie in de CCR in te nemen standpunt over de goedkeuringvan een resolutie tot wijziging van de Reglementen betreffende het scheepvaartpersoneel op de Rijn teneinde daarin een verwijzing op te nemen naar de ES-QIN-standaarden, met inbegrip van cesni-standaard 20_04 en cesni-standaard 20 _39, houdt in dat steun wordt verleend aan alle voorstellen die de eisen van de Reglementen betreffende het scheepvaartpersoneel op de Rijn afstemmen op de ES-QIN-standaarden. Artikel 2 1.   Het standpunt in artikel 1, lid 1, wordt tot uitdrukking gebracht door de lidstaten die lid zijn van het Cesni, waarbij zij gezamenlijk in het belang van de Unie optreden. 2.   Het standpunt in artikel 1, lid 2, wordt tot uitdrukking gebracht door de lidstaten die lid zijn van de CCR, waarbij zij gezamenlijk in het belang van de Unie optreden. Artikel 3 Kleine technische wijzigingen van de standpunten in artikel 1kunnen worden overeengekomen zonder nader besluit van de Raad. Artikel 4 Dit besluit treedt in werking op de datum waarop het wordt vastgesteld. Gedaan te Brussel, 9 april 2021. Voor de Raad De voorzitster A.P. ZACARIAS ( 1 ) Richtlijn (EU) 2017/2397 van het Europees Parlement en de Raad van 12 december 2017 betreffende de erkenning van beroepskwalificaties in de binnenvaart en tot intrekking van de Richtlijnen 91/672/EEG en 96/50/EG van de Raad ( PB L 345 van 27.12.2017, blz. 53 ).",
  "source": "EUR LEX"
}