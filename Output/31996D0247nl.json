{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996D0247:NL:HTML\">",
  "content": "EUR-Lex - 31996D0247 - NL Avis juridique important | 31996D0247 96/247/EG: Beschikking van de Commissie van 25 maart 1996 betreffende financiële bijdragen van de Gemeenschap voor de uitroeiing van pseudo vogelpest (Newcastle disease) in Nederland (Slechts de tekst in de Nederlandse taal is authentiek) Publicatieblad Nr. L 083 van 02/04/1996 blz. 0017 - 0017 BESCHIKKING VAN DE COMMISSIE van 25 maart 1996 betreffende financiële bijdragen van de Gemeenschap voor de uitroeiing van pseudo vogelpest (Newcastle disease) in Nederland (Slechts de tekst in de Nederlandse taal is authentiek) (96/247/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied (1), gewijzigd bij Beschikking 94/370/EG (2), en inzonderheid op artikel 3, lid 3, en artikel 4, lid 2, Overwegende dat in 1994 in Nederland gevallen van pseudo vogelpest zijn voorgekomen; dat het uitbreken van deze ziekte een ernstig gevaar inhoudt voor de pluimveestapel van de Gemeenschap en dat de Gemeenschap de mogelijkheid heeft de daardoor geleden verliezen te vergoeden teneinde aldus de ziekte zo spoedig mogelijk uit te roeien; Overwegende dat de autoriteiten in Nederland, zodra de aanwezigheid van pseudo vogelpest officieel was bevestigd, passende maatregelen hebben getroffen, waaronder de in artikel 3, lid 2, van Beschikking 90/424/EEG bedoelde maatregelen; dat de autoriteiten in Nederland deze maatregelen onverwijld hebben gemeld; Overwegende dat is voldaan aan de voorwaarden voor het verlenen van financiële bijstand van de Gemeenschap; Overwegende dat de in deze beschikking vervatte maatregelen in overeenstemming zijn met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 Voor de uitbraken van pseudo vogelpest die zich in 1994 hebben voorgedaan kan aan Nederland financiële bijstand van de Gemeenschap worden verleend. De financiële bijdrage van de Gemeenschap beloopt: - 50 % van de kosten die Nederland heeft gemaakt om de eigenaars te vergoeden voor het slachten of de destructie van pluimvee en pluimveeprodukten, voorzover zulks voor de uitroeiing van de ziekte noodzakelijk was; - 50 % van de kosten die door Nederland zijn gemaakt voor reiniging en ontsmetting van bedrijven en materieel en voor insectenverdelging op de bedrijven en op het materieel; - 50 % van de kosten die door Nederland zijn gemaakt om de eigenaars te vergoeden voor de destructie van besmet voer en besmet materieel. Artikel 2 1. De financiële bijdrage van de Gemeenschap wordt pas verleend nadat de desbetreffende bewijsstukken zijn overgelegd. 2. De in lid 1 bedoelde gegevens en stukken worden door Nederland medegedeeld uiterlijk zes maanden na de kennisgeving van deze beschikking. Artikel 3 Deze beschikking is gericht tot het Koninkrijk der Nederlanden. Gedaan te Brussel, 25 maart 1996. Voor de Commissie Franz FISCHLER Lid van de Commissie (1) PB nr. L 224 van 18. 8. 1990, blz. 19. (2) PB nr. L 168 van 2. 7. 1994, blz. 31.",
  "source": "EUR LEX"
}