{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31961D1104(01):NL:HTML\">",
  "content": "EUR-Lex - 31961D1104(01) - NL Belangrijke juridische mededeling | 31961D1104(01) EEG: Beschikking van de Raad betreffende een procedure van overleg aangaande onderhandelingen over akkoorden inzake de handelsbetrekkingen tussen de Lid-Staten en derde landen en aangaande wijzigingen van de liberalisatieregelingen ten opzichte van derde landen Publicatieblad Nr. 071 van 04/11/1961 blz. 1273 - 1274 Bijzondere uitgave in het Deens: Serie I Hoofdstuk 1959-1962 blz. 0079 Bijzondere uitgave in het Engels: Serie I Hoofdstuk 1959-1962 blz. 0084 Bijzondere uitgave in het Spaans: Hoofdstuk 11 Deel 1 blz. 0007 Bijzondere uitgave in het Portugees: Hoofdstuk 11 Deel 1 blz. 0007 Beschikking van de Raad betreffende een procedure van overleg aangaande onderhandelingen over akkoorden inzake de handelsbetrekkingen tussen de Lid-Staten en derde landen en aangaande wijzigingen van de liberalisatieregelingen ten opzichte van derde landen DE RAAD VAN DE EUROPESE ECONOMISCHE GEMEENSCHAP, Gelet op de bepalingen van het Verdrag, en inzonderheid artikel 111, Op voorstel van de Commissie; Overwegende dat de Lid-Staten der Gemeenschap tijdens de overgangsperiode hun handelsbetrekkingen met derde landen in dier voege dienen te coördineren dat na het verstrijken van de overgangsperiode de noodzakelijke voorwaarden tot het voeren van een gemeenschappelijke politiek op het gebied van de buitenlandse handel vervuld zijn; Overwegende dat het voor de totstandbrenging en tenuitvoerlegging van een gemeenschappelijk beleid op het gebied van de buitenlandse handel, noodzakelijk voorkomt dat de Lid-Staten en de Commissie worden ingelicht omtrent elk voornemen tot wijziging van de handelsregelingen van de Lid-Staten ten opzichte van derde landen; Overwegende dat deze inlichtingen de Commissie en de Lid-Staten tijdig dienen te bereiken, opdat eventueel overleg kan worden gepleegd en de Commissie gelegenheid wordt gegeven passende voorstellen te doen; Overwegende dat een regeling dient te worden getroffen voor de voorafgaande mededeling, door de Lid-Staten, van het tijdschema volgens hetwelk bilaterale onderhandelingen ter afsluiting van akkoorden inzake de handelsbetrekkingen met derde landen zullen plaatsvinden; HEEFT DE VOLGENDE BESCHIKKING GEGEVEN: Artikel 1 Iedere Lid-Staat deelt de overige Lid-Staten en de Commissie aan het begin van elk kwartaal het tijdschema mede, volgens hetwelk de bilaterale onderhandelingen tot afsluiting of hernieuwing van akkoorden inzake de handelsbetrekkingen met derde landen of de stilzwijgende verlenging van dergelijke akkoorden zullen plaatsvinden. Op grond van de aldus verkregen gegevens en op verzoek van een Lid-Staat of van de Commissie zal een lijst worden opgemaakt van de belangrijke onderhandelingen die tot onderwerp van voorafgaand overleg tussen de Lid-Staten en de Commissie moeten worden gemaakt. Artikel 2 Het voorafgaand overleg heeft betrekking op alle bepalingen van de akkoorden inzake de handelsbetrekkingen waarover de Lid-Staten zullen onderhandelen, evenals op de wijzigingen van deze akkoorden. Het voorafgaand overleg zal eveneens betrekking hebben op de overschrijding van contingenten en op andere importen, waartoe een Regeringsinstantie machtiging heeft verleend. Waar het geliberaliseerde produkten betreft, zal het overleg ook betrekking hebben op de vermeerdering van importen ten gevolge waarvan het bestaande handelsverkeer aanzienlijk zou kunnen toenemen. Artikel 3 Indien in uitzonderlijke gevallen geen overleg zou kunnen plaatsvinden, kan een functionaris van de Commissie worden uitgenodigd als waarnemer de betrokken onderhandelingen te volgen. De benoeming van deze waarnemer geschiedt in onderling overleg tussen de betrokken Lid-Staat en de Commissie. Artikel 4 Indien een Lid-Staat voornemens is wijzigingen aan te brengen in zijn liberalisatieregeling ten opzichte van derde landen, stelt hij vooraf de overige Lid-Staten en de Commissie daarvan in kennis. In deze gevallen zal voorafgaand overleg plaatsvinden op verzoek van een Lid-Staat of van de Commissie, behoudens in dringende gevallen, waarbij het overleg achteraf zal geschieden. Artikel 5 Het bij de artikelen 2 en 4 bedoelde overleg vindt plaats in een Comité met een beperkt aantal leden en geschiedt op verzoek van een Lid-Staat of van de Commissie. Artikel 6 De Lid-Staten en de Commissie nemen alle maatregelen welke noodzakelijk zijn om de goede werking van de procedure van voorafgaand overleg te waarborgen en met name om de geheimhouding van de gegevens welke hun bij die gelegenheid worden verstrekt, te bewaren. Artikel 7 Deze beschikking is gericht tot de Lid-Staten. Gedaan te Brussel, de 9e oktober 1961 Voor de Raad De voorzitter A. Müller-Armack --------------------------------------------------",
  "source": "EUR LEX"
}