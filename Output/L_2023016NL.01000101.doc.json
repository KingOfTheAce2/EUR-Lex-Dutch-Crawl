{
  "url": "http://www.w3.org/1999/xhtml\"><!--",
  "content": "L_2023016NL.01000101.xml 18.1.2023 NL Publicatieblad van de Europese Unie L 16/1 GEDELEGEERDE VERORDENING (EU) 2023/118 VAN DE COMMISSIE van 23 september 2022 tot wijziging van Gedelegeerde Verordening (EU) 2020/688 tot aanvulling van Verordening (EU) 2016/429 van het Europees Parlement en de Raad wat betreft de diergezondheidsvoorschriften voor verplaatsingen binnen de Unie van in gevangenschap levende vogels die bestemd zijn voor tentoonstellingen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/429 van het Europees Parlement en de Raad van 9 maart 2016 betreffende overdraagbare dierziekten en tot wijziging en intrekking van bepaalde handelingen op het gebied van diergezondheid (“diergezondheidswetgeving”) ( 1 ) , en met name artikel 140, punt b), en artikel 149, lid 4, Overwegende hetgeen volgt: (1) Gedelegeerde Verordening (EU) 2020/688 van de Commissie ( 2 ) bevat regels die Verordening (EU) 2016/429 aanvullen wat betreft de diergezondheidsvoorschriften voor verplaatsingen binnen de Unie van landdieren en broedeieren. (2) Artikel 67 van Gedelegeerde Verordening (EU) 2020/688 bevat de voorschriften voor verplaatsingen van in gevangenschap levende vogels die bestemd zijn voor tentoonstellingen en in artikel 71 van die gedelegeerde verordening is bepaald dat exploitanten in gevangenschap levende vogels alleen naar een andere lidstaat mogen verplaatsen als zij vergezeld gaan van een diergezondheidscertificaat dat is afgegeven door de bevoegde autoriteit van de lidstaat van oorsprong. Artikel 81, lid 2, van die gedelegeerde verordening bevat nadere gegevens over de inhoud van het diergezondheidscertificaat voor die in gevangenschap levende vogels. (3) Wanneer een tentoonstelling van in gevangenschap levende vogels in een lidstaat plaatsvindt, moet elke in een andere lidstaat gevestigde deelnemer een diergezondheidscertificaat verkrijgen om aan deze tentoonstelling deel te nemen, overeenkomstig artikel 71 van Gedelegeerde Verordening (EU) 2020/688. Wanneer meerdere deelnemers in dezelfde lidstaat gevestigd zijn, kan de bevoegde autoriteit van die lidstaat het niet passend achten middelen toe te wijzen om in elke inrichting van oorsprong een diergezondheidscertificaat af te geven. (4) Om dit probleem op te lossen en tegelijkertijd toereikende diergezondheidsgaranties te bieden, moet het voor de bevoegde autoriteiten mogelijk zijn certificaten af te geven in inrichtingen waar in gevangenschap levende vogels tijdelijk zijn verzameld en worden gehouden voordat zij naar een tentoonstelling in een andere lidstaat worden verzonden. Artikel 67 van Gedelegeerde Verordening (EU) 2020/688 moet daarom dienovereenkomstig worden gewijzigd. (5) In de Unie vinden regelmatig evenementen voor acrobatische duiven plaats. Op die evenementen worden duiven samengebracht die uit verschillende lidstaten kunnen komen en door hun houders in kooien van de inrichtingen van oorsprong waar zij gewoonlijk worden gehouden naar de plaats van het evenement worden vervoerd. De vogels worden daar vrijgelaten voor vliegdemonstraties voordat zij terugkeren naar hun kooien, waarin zij terug naar hun inrichting van oorsprong worden gebracht. Deze evenementen kunnen derhalve worden beschouwd als tentoonstellingen die vergelijkbaar zijn met die welke voor roofvogels worden georganiseerd. Artikel 67 moet daarom worden gewijzigd om de voorschriften voor tentoonstellingen over de jacht met roofvogels uit te breiden tot alle soortgelijke tentoonstellingen en om de voorwaarden voor verplaatsingen van en naar dergelijke evenementen te specificeren. (6) Daarnaast is in artikel 71 van Gedelegeerde Verordening (EU) 2020/688 bepaald dat exploitanten in gevangenschap levende vogels alleen naar een andere lidstaat mogen verplaatsen als zij vergezeld gaan van een diergezondheidscertificaat dat is afgegeven door de bevoegde autoriteit van de lidstaat van oorsprong. Dit artikel voorziet ook in bepaalde afwijkingen van deze verplichting. De wijzigingen die in artikel 67 worden aangebracht, moeten ook worden weerspiegeld in de afwijkingen waarin artikel 71, leden 2 en 3, voorziet. Bijgevolg moet artikel 71 dienovereenkomstig worden gewijzigd. (7) Artikel 81, lid 2, van Gedelegeerde Verordening (EU) 2020/688 bevat nadere gegevens over de inhoud van het diergezondheidscertificaat voor in gevangenschap levende vogels. Gezien de bij deze verordening in artikel 67 ingevoerde mogelijkheid om in gevangenschap levende vogels die in één geregistreerde inrichting in de lidstaat van oorsprong zijn verzameld, te verplaatsen, moeten voorschriften worden vastgesteld waaraan in dat specifieke geval moet worden voldaan. Bijgevolg moet artikel 81, lid 2, dienovereenkomstig worden gewijzigd. (8) In artikel 91 van Gedelegeerde Verordening (EU) 2020/688 is bepaald wat de verantwoordelijkheden van de voor de diergezondheidscertificering bevoegde autoriteit zijn en lid 1, punt e), van dat artikel bevat specifieke bepalingen betreffende in gevangenschap levende vogels. Deze bepalingen moeten worden aangevuld om te voorzien in de overeenstemmingscontroles, materiële controles en documentencontroles die moeten worden verricht wanneer in gevangenschap levende vogels die voor een tentoonstelling in een andere lidstaat bestemd zijn, met het oog op certificering tijdelijk in een inrichting worden verzameld en gehouden. Artikel 91 moet daarom dienovereenkomstig worden gewijzigd. (9) Gedelegeerde Verordening (EU) 2020/688 moet derhalve worden gewijzigd, HEEFT DE VOLGENDE VERORDENING VASTGESTELD: Artikel 1 Gedelegeerde Verordening (EU) 2020/688 wordt als volgt gewijzigd: 1) Artikel 67 wordt vervangen door: “Artikel 67 Voorschriften voor verplaatsingen van in gevangenschap levende vogels die bestemd zijn voor tentoonstellingen 1.   Exploitanten verplaatsen in gevangenschap levende vogels alleen naar een tentoonstelling in een andere lidstaat als de dieren voldoen aan de voorwaarden van artikel 59. 2.   Vóór de verplaatsing naar een tentoonstelling in een andere lidstaat mogen de exploitanten in een lidstaat in gevangenschap levende vogels in één geregistreerde inrichting in dezelfde lidstaat verzamelen, mits aan de volgende voorwaarden wordt voldaan: a) de in gevangenschap levende vogels blijven niet meer dan twaalf uur in die inrichting; b) op het moment van het verzamelen worden in de inrichting alleen in gevangenschap levende vogels gehouden die voor de desbetreffende tentoonstelling bestemd zijn; c) alle in gevangenschap levende vogels die in de inrichting zijn verzameld, komen rechtstreeks van geregistreerde of erkende inrichtingen waar zij ononderbroken worden gehouden en waar zij aan de voorwaarden van artikel 59 voldoen. 3.   De exploitant van de tentoonstelling, met uitzondering van vliegtentoonstellingen, ziet erop toe dat: a) het binnenbrengen van dieren in de tentoonstelling beperkt is tot in gevangenschap levende vogels die vooraf zijn geregistreerd voor deelname aan de tentoonstelling; b) het binnenbrengen in de tentoonstelling van vogels die afkomstig zijn van inrichtingen die zijn gelegen in de lidstaat waar de tentoonstelling plaatsvindt, de gezondheidsstatus van de vogels die aan de tentoonstelling deelnemen, niet in gevaar brengt door: hetzij i) voor alle in gevangenschap levende vogels die aan de tentoonstelling deelnemen dezelfde gezondheidsstatus te vereisen, hetzij ii) de in gevangenschap levende vogels die afkomstig zijn van de lidstaat waar de tentoonstelling plaatsvindt, in aparte gebouwen of uitloopruimten te houden, gescheiden van de in gevangenschap levende vogels die afkomstig zijn van andere lidstaten; c) een dierenarts i) overeenstemmingscontroles uitvoert op de in gevangenschap levende vogels die aan de tentoonstelling deelnemen voordat zij de tentoonstelling binnenkomen; ii) de klinische toestand van de vogels bij binnenkomst en tijdens de tentoonstelling controleert. 4.   De exploitanten zien erop toe dat in gevangenschap levende vogels die overeenkomstig de leden 1, 2 en 3 naar een tentoonstelling worden verplaatst, alleen van die tentoonstelling naar een andere lidstaat worden verplaatst als zij aan de volgende voorschriften voldoen: a) de dieren gaan vergezeld van een diergezondheidscertificaat overeenkomstig artikel 81, of b) andere in gevangenschap levende vogels dan die welke aan vliegtentoonstellingen deelnemen, gaan vergezeld van elk van volgende documenten: i) een door de in lid 3, punt c), bedoelde dierenarts afgegeven verklaring dat de in het oorspronkelijke diergezondheidscertificaat overeenkomstig artikel 81 bevestigde gezondheidsstatus van de vogels niet in gevaar is gebracht tijdens de tentoonstelling; ii) het geldige originele diergezondheidscertificaat overeenkomstig artikel 81 dat is afgegeven door de bevoegde autoriteit van de lidstaat van oorsprong voor de verplaatsing van de in gevangenschap levende vogels naar de tentoonstelling; c) vogels die aan een vliegtentoonstelling hebben deelgenomen, gaan vergezeld van het geldige originele diergezondheidscertificaat overeenkomstig artikel 81 dat is afgegeven door de bevoegde autoriteit van de lidstaat van oorsprong voor de verplaatsing van de vogels naar de vliegtentoonstelling, zonder de in punt b), i), bedoelde verklaring, op voorwaarde dat: i) zij terug naar de lidstaat van oorsprong worden verplaatst, en ii) de voorgenomen verplaatsing van de in gevangenschap levende vogels naar de lidstaat van oorsprong zal worden voltooid binnen de geldigheidsduur van het oorspronkelijke diergezondheidscertificaat overeenkomstig artikel 81 dat is afgegeven door de bevoegde autoriteit van de lidstaat van oorsprong voor de verplaatsing van de in gevangenschap levende vogels naar de vliegtentoonstelling. 5.   De in lid 3, punt c), bedoelde dierenarts geeft de in lid 4, punt b), i), bedoelde verklaring alleen af mits: a) de dieren terug naar de lidstaat van oorsprong worden verplaatst; b) de nodige regelingen zijn getroffen om de voorgenomen verplaatsing van de in gevangenschap levende vogels naar de lidstaat van oorsprong te voltooien binnen de geldigheidsduur van het oorspronkelijke diergezondheidscertificaat overeenkomstig artikel 81 dat is afgegeven door de bevoegde autoriteit van de lidstaat van oorsprong voor de verplaatsing van de in gevangenschap levende vogels naar de tentoonstelling; c) aan de voorwaarden van lid 3, punt b), is voldaan.” . 2) In artikel 71 wordt lid 2 vervangen door: “2.   In afwijking van lid 1 mogen exploitanten in gevangenschap levende vogels van andere tentoonstellingen dan vliegtentoonstellingen terug naar de lidstaat van oorsprong van de vogels verplaatsen overeenkomstig artikel 67, lid 4, punt b).” . 3) In artikel 71 wordt lid 3 vervangen door: “3.   In afwijking van lid 1 mogen exploitanten in gevangenschap levende vogels van vliegtentoonstellingen terug naar de lidstaat van oorsprong van de vogels verplaatsen overeenkomstig artikel 67, lid 4, punt c).” . 4) In artikel 81 wordt lid 2 vervangen door: “2.   Het diergezondheidscertificaat voor in gevangenschap levende vogels die voor tentoonstellingen bestemd zijn, dat overeenkomstig artikel 71, lid 1, door de bevoegde autoriteit van de lidstaat van oorsprong wordt afgegeven, bevat de in deel 1, punt 1, van bijlage VIII bedoelde algemene informatie en een verklaring dat is voldaan aan de voorschriften van artikel 67, lid 1, en, indien de vogels in één geregistreerde inrichting zijn verzameld, aan de voorschriften van artikel 67, lid 2.” . 5) In artikel 91, lid 1, punt e), wordt na punt ii) het volgende punt iii) toegevoegd: “iii) voor in gevangenschap levende vogels die overeenkomstig artikel 67, lid 2, vanuit één geregistreerde inrichting naar een tentoonstelling in een andere lidstaat worden verplaatst: overeenstemmingscontroles en materiële controles van de in gevangenschap levende vogels en een documentencontrole van de gezondheids- en productiegegevens van de geregistreerde of erkende inrichting van oorsprong en van een verklaring van de exploitant van die inrichting dat: — de voor certificering aangeboden in gevangenschap levende vogels sinds zij zijn uitgebroed of gedurende ten minste de laatste 21 dagen vóór het vertrek zonder onderbreking in de inrichting van oorsprong hebben verbleven; — het koppel van oorsprong geen abnormale sterftegevallen met onbekende oorzaak vertoont, en — de vogels van het koppel van oorsprong in de laatste 48 uur geen klinische tekenen van voor de soort relevante in de lijst opgenomen ziekten hebben vertoond of aanleiding tot vermoedens van die ziekten hebben gegeven.” . Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 september 2022. Voor de Commissie De voorzitter Ursula VON DER LEYEN ( 1 ) PB L 84 van 31.3.2016, blz. 1 . ( 2 ) Gedelegeerde Verordening (EU) 2020/688 van de Commissie van 17 december 2019 tot aanvulling van Verordening (EU) 2016/429 van het Europees Parlement en de Raad wat betreft de diergezondheidsvoorschriften voor verplaatsingen binnen de Unie van landdieren en broedeieren ( PB L 174 van 3.6.2020, blz. 140 ).",
  "source": "EUR LEX"
}