{
  "url": "http://www.w3.org/1999/xhtml\">",
  "content": "L_2008213NL.01004701.xml 8.8.2008 NL Publicatieblad van de Europese Unie L 213/47 BESLUIT 2008/651/GBVB/JBZ VAN DE RAAD van 30 juni 2008 betreffende de ondertekening, namens de Europese Unie, van een overeenkomst tussen de Europese Unie en Australië inzake de verwerking en overdracht van persoonsgegevens van passagiers (PNR-gegevens) uit de Europese Unie door luchtvaartmaatschappijen aan de Australische douane DE RAAD VAN DE EUROPESE UNIE, Gelet op het Verdrag betreffende de Europese Unie, en met name op de artikelen 24 en 38, Overwegende hetgeen volgt: (1) De Raad heeft op 28 februari 2008 besloten het voorzitterschap, bijgestaan door de Commissie, te machtigen onderhandelingen te openen over een overeenkomst tussen de Europese Unie en Australië inzake de verwerking en overdracht van persoonsgegevens van passagiers (PNR-gegevens) uit de Europese Unie door luchtvaartmaatschappijen aan de Australische douane. Deze onderhandelingen zijn succesvol verlopen en er is een ontwerp-overeenkomst opgesteld. (2) Deze overeenkomst bevat uitvoerige garanties voor de bescherming van vanuit de Europese Unie overgedragen PNR-gegevens betreffende passagiersvluchten van of naar Australië. (3) Australië en de Europese Unie zullen de toepassing van de overeenkomst regelmatig evalueren, zodat de partijen in het licht van deze evaluatie kunnen optreden indien zij dit nodig achten. (4) De overeenkomst dient te worden ondertekend onder voorbehoud van sluiting op een later tijdstip. (5) In artikel 15, lid 2, van de overeenkomst wordt bepaald dat de overeenkomst vanaf de datum van ondertekening voorlopig zal worden toegepast. De lidstaten zijn derhalve gehouden de bepalingen ervan vanaf die datum overeenkomstig bestaande nationale wetgeving uit te voeren. Bij de ondertekening van de overeenkomst zal een verklaring in die zin worden afgelegd, BESLUIT: Artikel 1 De ondertekening van de overeenkomst tussen de Europese Unie en Australië inzake de verwerking en overdracht van persoonsgegevens van passagiers (PNR-gegevens) uit de Europese Unie door luchtvaartmaatschappijen aan de Australische douane wordt namens de Europese Unie goedgekeurd onder voorbehoud van de sluiting van die overeenkomst. De tekst van de overeenkomst is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) om namens de Europese Unie de overeenkomst, onder voorbehoud van sluiting van de overeenkomst, te ondertekenen. Artikel 3 In afwachting van de inwerkingtreding wordt de overeenkomst conform artikel 15, lid 2, daarvan vanaf de datum van ondertekening voorlopig toegepast overeenkomstig de bestaande nationale wetgeving. De bijgaande verklaring over de voorlopige toepassing zal bij de ondertekening worden afgelegd. Gedaan te Brussel, 30 juni 2008. Voor de Raad De voorzitter D. RUPEL BIJLAGE Namens de Europese Unie af te leggen verklaring bij de ondertekening van de Overeenkomst tussen de Europese Unie en Australië inzake de verwerking en overdracht van persoonsgegevens van passagiers (PNR-gegevens) uit de Europese Unie door luchtvaartmaatschappijen aan de Australische douane „In afwachting van de inwerkingtreding van deze overeenkomst, die geen afwijking of wijziging van de wetgeving van de Europese Unie of haar lidstaten inhoudt, zal deze door de lidstaten voorlopig te goeder trouw worden uitgevoerd, in het kader van hun bestaande nationale wetgeving.”",
  "source": "EUR LEX"
}