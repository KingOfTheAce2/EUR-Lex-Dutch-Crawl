{
  "url": "http://www.w3.org/1999/xhtml\"><!--",
  "content": "L_202401641NL.000101.fmx.xml Publicatieblad van de Europese Unie NL L-serie 2024/1641 6.6.2024 UITVOERINGSBESLUIT (EU) 2024/1641 VAN DE RAAD van 24 mei 2024 waarbij Roemenië wordt gemachtigd bijzondere maatregelen toe te passen die afwijken van artikel 26, lid 1, punt a), en artikel 168 van Richtlijn 2006/112/EG betreffende het gemeenschappelijke stelsel van belasting over de toegevoegde waarde DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( 1 ) , en met name artikel 395, lid 1, eerste alinea, Gezien het voorstel van de Europese Commissie, Overwegende hetgeen volgt: (1) Krachtens artikel 168 van Richtlijn 2006/112/EG is een belastingplichtige gerechtigd de belasting over de toegevoegde waarde (“btw”) die in een lidstaat is verschuldigd of voldaan, af te trekken van de btw die wordt geheven ter zake van aan hem geleverde goederen en diensten die hij voor zijn belaste activiteiten gebruikt. Krachtens artikel 26, lid 1, punt a), van die richtlijn wordt het gebruik van een tot het bedrijf behorend goed voor de privédoeleinden van een belastingplichtige of van zijn personeel, of meer in het algemeen voor andere dan bedrijfsdoeleinden, wanneer voor dit goed recht op volledige of gedeeltelijke aftrek van de btw is ontstaan, gelijkgesteld aan een dienst verricht onder bezwarende titel. (2) Bij Uitvoeringsbesluit 2012/232/EU van de Raad ( 2 ) werd Roemenië gemachtigd om het recht op aftrek van de btw ter zake van de aankoop, intracommunautaire verwerving, invoer, huur of leasing van bepaalde gemotoriseerde wegvoertuigen alsook van de btw ter zake van met die voertuigen samenhangende uitgaven, tot 50 % te beperken wanneer deze voertuigen niet uitsluitend voor bedrijfsdoeleinden worden gebruikt, en om belastingplichtigen te ontheffen van de verplichting om het gebruik van deze voertuigen voor andere dan bedrijfsdoeleinden gelijk te stellen aan een dienst verricht onder bezwarende titel overeenkomstig artikel 26, lid 1, punt a), van Richtlijn 2006/112/EG (de “bijzondere maatregelen”). (3) Bij brief, ingekomen bij de Commissie op 14 september 2023, heeft Roemenië overeenkomstig artikel 395, lid 2, eerste alinea, van Richtlijn 2006/112/EG verzocht om machtiging tot verlenging van de bijzondere maatregelen, teneinde het recht op aftrek ter zake van uitgaven voor bepaalde gemotoriseerde wegvoertuigen die niet uitsluitend voor bedrijfsdoeleinden worden gebruikt, te mogen beperken en belastingplichtigen te mogen ontheffen van de verplichting om het gebruik van deze voertuigen voor andere dan hun bedrijfsdoeleinden aan te merken als een dienst onder bezwarende titel. (4) Overeenkomstig artikel 395, lid 2, tweede alinea, van Richtlijn 2006/112/EG heeft de Commissie de overige lidstaten bij brief van 9 november 2023 van het verzoek van Roemenië in kennis gesteld. Bij brief van 10 november 2023 heeft de Commissie Roemenië meegedeeld dat zij over alle nodige gegevens beschikt voor de beoordeling van het verzoek. (5) Overeenkomstig artikel 4, lid 2, van Uitvoeringsbesluit 2012/232/EU heeft Roemenië de Commissie, samen met het verzoek om verlenging, een verslag over de toepassing van dit uitvoeringsbesluit voorgelegd. Op basis van actuele gegevens acht Roemenië de beperking van 50 % nog altijd gerechtvaardigd en passend. (6) De bijzondere maatregelen waarvoor bij Uitvoeringsbesluit 2012/232/EU machtiging was verleend, zijn op 31 december 2023 verstreken. Gezien het positieve effect op zowel bedrijven als overheden is het passend Roemenië te machtigen de bijzondere maatregelen toe te staan. (7) Teneinde ervoor te zorgen dat de doelstellingen van de bijzondere maatregelen worden verwezenlijkt en deze ononderbroken worden toegepast, en teneinde rechtszekerheid over het belastingtijdvak te bieden, is het passend machtiging te verlenen voor de toepassing van de bijzondere maatregelen met ingang van 1 januari 2024. Aangezien Roemenië op 14 september 2023 om machtiging heeft verzocht tot verlenging van de bijzondere maatregel en vanaf 1 januari 2024 de uit hoofde van zijn nationale recht op basis van Uitvoeringsbesluit 2012/232/EU vastgestelde wettelijke regeling is blijven toepassen, worden de gewettigde verwachtingen van de betrokken personen naar behoren geëerbiedigd. (8) De duur van de bijzondere maatregelen moet worden beperkt tot de tijd die nodig is om te evalueren of deze maatregelen doeltreffend zijn en het percentage van de beperking passend is. Daarom moet Roemenië worden gemachtigd de bijzondere maatregelen toe te passen tot en met 31 december 2026. (9) Gezien de beperkte werkingssfeer en toepassingsduur van de bijzondere maatregelen staan deze in verhouding tot het beoogde doel, namelijk de inning van de btw vereenvoudigen en bepaalde vormen van belastingontduiking of -ontwijking voorkomen. De bijzondere maatregelen houden ook niet het risico in dat de fraude zal verschuiven naar andere sectoren of andere lidstaten. (10) Indien Roemenië de bijzondere maatregelen na 2026 nodig acht, moet het de Commissie uiterlijk 31 maart 2026, samen met het verzoek om verlenging, een verslag voorleggen met daarin ook een evaluatie van het percentage van de beperking van het recht op aftrek van de btw. (11) Volgens de door Roemenië verstrekte informatie zullen de bijzondere maatregelen geen noemenswaardige invloed hebben op de totale belastingopbrengst die Roemenië in het stadium van het eindverbruik int, en geen negatieve gevolgen hebben voor de eigen middelen van de Unie uit de btw, HEEFT HET VOLGENDE BESLUIT VASTGESTELD: Artikel 1 In afwijking van artikel 168 van Richtlijn 2006/112/EG wordt Roemenië gemachtigd om het recht op aftrek van de btw ter zake van de aankoop, intracommunautaire verwerving, invoer, huur of leasing van gemotoriseerde wegvoertuigen alsook van de btw ter zake van met die voertuigen samenhangende uitgaven, tot 50 % te beperken, wanneer het voertuig niet uitsluitend voor bedrijfsdoeleinden wordt gebruikt. Artikel 2 1.   Artikel 1 is niet van toepassing op gemotoriseerde wegvoertuigen met een toelaatbare maximummassa in beladen toestand van meer dan 3 500 kilogram of met meer dan negen zitplaatsen met inbegrip van de bestuurdersplaats. 2.   Artikel 1 is niet van toepassing op de volgende categorieën gemotoriseerde wegvoertuigen: a) voertuigen die uitsluitend worden gebruikt voor hulpverlening; b) voertuigen die uitsluitend worden gebruikt voor beveiliging-, bewaking- en koeriersdiensten; c) voertuigen die worden gebruikt door handelsvertegenwoordigers en inkoopagenten; d) voertuigen die worden gebruikt voor passagiersvervoer tegen betaling, met inbegrip van taxidiensten; e) voertuigen die worden gebruikt voor dienstverlening tegen betaling, met inbegrip van verhuur of rijonderricht door autorijscholen; f) voertuigen die worden gebruikt voor verhuur of leasing; g) voertuigen die worden aangekocht met het oog op wederverkoop. Artikel 3 In afwijking van artikel 26, lid 1, punt a), van Richtlijn 2006/112/EG wordt Roemenië gemachtigd het gebruik van een voertuig waarop de in artikel 1 van dit besluit bedoelde beperking van toepassing is, voor de privédoeleinden van een belastingplichtige of van zijn personeel, of meer in het algemeen voor andere dan bedrijfsdoeleinden, niet gelijk te stellen aan een dienst verricht onder bezwarende titel. Artikel 4 Roemenië stelt de Commissie in kennis van de nationale maatregelen ter uitvoering van de bijzondere maatregelen voor de in de artikelen 1 en 3 bedoelde afwijkingen. Artikel 5 1.   Dit besluit wordt van kracht op de dag van kennisgeving ervan. 2.   Dit besluit is van toepassing met ingang van 1 januari 2024 tot en met 31 december 2026. 3.   Elke aanvraag tot verlenging van de in de artikelen 1 en 3 vastgelegde bijzondere maatregelen wordt uiterlijk op 31 maart 2026 bij de Commissie ingediend en wordt vergezeld van een verslag met daarin ook een evaluatie van het percentage van de beperking van het recht op aftrek van de btw op grond van dit besluit. Artikel 6 Dit besluit is gericht tot Roemenië. Gedaan te Brussel, 24 mei 2024. Voor de Raad De voorzitter J. BROUNS ( 1 ) PB L 347 van 11.12.2006, blz. 1 , ELI: http://data.europa.eu/eli/dir/2006/112/oj. ( 2 ) Uitvoeringsbesluit 2012/232/EU van de Raad van 26 april 2012 waarbij Roemenië wordt gemachtigd maatregelen toe te passen die afwijken van artikel 26, lid 1, punt a), en artikel 168 van Richtlijn 2006/112/EG betreffende het gemeenschappelijke stelsel van belasting over de toegevoegde waarde ( PB L 117 van 1.5.2012, blz. 7 , ELI: http://data.europa.eu/eli/dec_impl/2012/232/oj). ELI: http://data.europa.eu/eli/dec_impl/2024/1641/oj ISSN 1977-0758 (electronic edition)",
  "source": "EUR LEX"
}