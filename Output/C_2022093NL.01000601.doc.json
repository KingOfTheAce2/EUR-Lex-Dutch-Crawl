{
  "url": "http://www.w3.org/1999/xhtml\">",
  "content": "C_2022093NL.01000601.xml 28.2.2022 NL Publicatieblad van de Europese Unie C 93/6 BESLUIT nr. H12 van 19 oktober 2021 betreffende de peildatum voor de berekening van de in artikel 90 van Verordening (EG) nr. 987/2009 van het Europees Parlement en de Raad bedoelde omrekeningskoersen (Voor de EER en voor de overeenkomst tussen de Europese Gemeenschap en Zwitserland relevante tekst) (2022/C 93/06) DE ADMINISTRATIEVE COMMISSIE VOOR DE COÖRDINATIE VAN DE SOCIALEZEKERHEIDSSTELSELS, Gezien artikel 72, punt a), van Verordening (EG) nr. 883/2004 van het Europees Parlement en de Raad van 29 april 2004 betreffende de coördinatie van de socialezekerheidsstelsels ( 1 ) uit hoofde waarvan de Administratieve Commissie verantwoordelijk is voor de behandeling van alle vraagstukken van administratieve of interpretatieve aard die voortvloeien uit de bepalingen van Verordening (EG) nr. 883/2004 en Verordening (EG) nr. 987/2009 van het Europees Parlement en de Raad van 16 september 2009 tot vaststelling van de wijze van toepassing van Verordening (EG) nr. 883/2004 betreffende de coördinatie van de socialezekerheidsstelsels ( 2 ) , Gezien artikel 90 van Verordening (EG) nr. 987/2009 betreffende valutaomrekening, Overwegende hetgeen volgt: (1) Een groot aantal bepalingen, waaronder artikel 5, punt a), artikel 21, lid 1, de artikelen 29, 34 en 52, artikel 62, lid 3, artikel 65, leden 6 en 7, artikel 68, lid 2, en artikel 84 van Verordening (EG) nr. 883/2004, en artikel 25, leden 4 en 5, artikel 26, lid 7, artikel 54, lid 2, en de artikelen 70, 72, 73, 78 en 80 van Verordening (EG) nr. 987/2009, betreffen situaties waarbij de wisselkoers moet worden bepaald voor de betaling, de berekening of de herberekening van uitkeringen of bijdragen, voor vergoedingen of voor verrekenings- of terugvorderingsprocedures. (2) Artikel 90 van Verordening (EG) nr. 987/2009 machtigt de Administratieve Commissie de peildatum vast te stellen die in acht genomen moet worden bij de berekening van de toepasselijke omrekeningskoersen bij de berekening van bepaalde uitkeringen en bijdragen. (3) In de jurisprudentie van het Hof van Justitie van de EU ( 3 ) wordt eraan herinnerd dat de lidstaten passende maatregelen moeten nemen om rekening te houden met mogelijke wisselkoersschommelingen bij de toepassing van de basisverordening of de uitvoeringsverordeningen. Deze maatregelen moeten in overeenstemming zijn met de doelstelling van de respectieve bepalingen van de basisverordening of de uitvoeringsverordening zoals vastgesteld in de jurisprudentie van het Hof van Justitie. Handelend overeenkomstig de voorwaarden van artikel 71, lid 2, van Verordening (EG) nr. 883/2004, HEEFT HET VOLGENDE BESLUIT VASTGESTELD: 1. Voor de doeleinden van dit besluit wordt onder omrekeningskoers de dagelijks door de Europese Centrale Bank bekendgemaakte omrekeningskoers verstaan. 2. Tenzij in dit besluit anders wordt vermeld, is de omrekeningskoers de koers die is bekend gemaakt op de dag waarop de verrichting wordt uitgevoerd. 3. Een instelling van een lidstaat die voor het vaststellen van rechten en voor de eerste berekening van een uitkering een bedrag moet omrekenen, moet: a) wanneer de instelling – overeenkomstig de nationale wetgeving of Verordening (EG) nr. 883/2004 – rekening houdt met bedragen, zoals inkomsten uit arbeid of uitkeringen, gedurende een bepaalde periode vóór de datum waarvoor de uitkering wordt berekend, de op de laatste dag van die periode bekendgemaakte omrekeningskoers hanteren; b) wanneer de instelling – overeenkomstig de nationale wetgeving of Verordening (EG) nr. 883/2004 – voor de berekening van de uitkering rekening houdt met één bedrag, de omrekeningskoers hanteren die is bekendgemaakt op de eerste dag van de maand die onmiddellijk voorafgaat aan de maand waarin de bepaling moet worden toegepast. 4. Punt 3 is mutatis mutandis van toepassing wanneer een instelling van een lidstaat een bedrag moet omrekenen voor de herberekening van een uitkering als gevolg van veranderingen van de feitelijke of juridische situatie van de betrokkene. 5. Een instelling die een uitkering uitbetaalt die overeenkomstig de nationale wetgeving regelmatig geïndexeerd wordt en waarbij de bedragen in een andere valuta van invloed zijn op die uitkering, moet bij de herberekening van die uitkering de omrekeningskoers hanteren die is bekendgemaakt op de eerste dag van de maand die voorafgaat aan de maand waarin de indexering moet plaatsvinden, tenzij de nationale wetgeving anders bepaalt. 6. Voor de doeleinden van artikel 90 van Verordening (EG) nr. 987/2009 is de peildatum die in acht genomen moet worden bij de berekening van de toepasselijke wisselkoers tussen twee valuta: a) bij een verzoek om verrekening met achterstallige of lopende betalingen: de werkdag onmiddellijk voorafgaand aan de dag waarop de verzoekende partij het definitieve verzoek om verrekening met achterstallige of lopende betalingen heeft ingediend; of b) bij een verzoek tot terug- of invordering: de werkdag onmiddellijk voorafgaand aan de dag waarop de verzoekende partij het eerste verzoek tot terug- of invordering heeft ingediend. Voor de doeleinden van dit punt wordt onder “werkdag” een werkdag van de Europese Centrale Bank verstaan waarop zij een dagelijkse referentiewisselkoers bekendmaakt. 7. Voor de doeleinden van artikel 65, leden 6 en 7, van Verordening (EG) nr. 883/2004 en artikel 70 van Verordening (EG) nr. 987/2009 is, wanneer het door de instelling van de woonplaats feitelijk uitbetaalde bedrag vergeleken wordt met het maximumbedrag van de vergoeding zoals bedoeld in de derde zin van artikel 65, lid 6, van Verordening (EG) nr. 883/2004 (het uitkeringsbedrag waarop de betrokkene recht zou hebben volgens de wetgeving van de lidstaat waar hij of zij laatstelijk onder viel, indien hij als werkzoekende ingeschreven is bij de arbeidsbemiddelingsdiensten van die lidstaat), de peildatum voor de berekening van de omrekeningskoers de eerste dag van de kalendermaand waarin de te vergoeden periode afliep. 8. Dit besluit wordt bekendgemaakt in het Publicatieblad van de Europese Unie . Het is van toepassing met ingang van de datum van bekendmaking. 9. Dit besluit vervangt Besluit nr. H3 van 15 oktober 2009 ( 4 ) . De voorzitter van de Administratieve Commissie Greta Metka BARBO ŠKERBINC ( 1 ) PB L 166 van 30.4.2004, blz. 1 .. ( 2 ) PB L 284 van 30.10.2009, blz. 1 .. ( 3 ) C-473/18, ECLI:EU:C:2019:662. ( 4 ) Besluit nr. H3 van 15 oktober 2009 betreffende de in aanmerking te nemen datum voor het bepalen van de omrekeningskoersen als bedoeld in artikel 90 van Verordening (EG) nr. 987/2009 van het Europees Parlement en de Raad ( PB C 106 van 24.4.2010, blz. 56 ), zoals gewijzigd bij Besluit nr. H7 van 25 juni 2015 betreffende de herziening van Besluit nr. H3 betreffende de in aanmerking te nemen datum voor het bepalen van de omrekeningskoersen als bedoeld in artikel 90 van Verordening (EG) nr. 987/2009 van het Europees Parlement en de Raad ( PB C 52 van 11.2.2016, blz. 13 ).",
  "source": "EUR LEX"
}