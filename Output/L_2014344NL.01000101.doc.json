{
  "url": "http://www.w3.org/1999/xhtml\">",
  "content": "L_2014344NL.01000101.xml 29.11.2014 NL Publicatieblad van de Europese Unie L 344/1 BESLUIT 2014/853/GBVB VAN DE RAAD van 8 oktober 2014 met betrekking tot de ondertekening en het sluiten, namens de Unie, van een Overeenkomst in de vorm van een briefwisseling tussen de Europese Unie en de Republiek Mali inzake de status van de GVDB-missie van de Europese Unie in Mali (EUCAP Sahel Mali) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 37, in samenhang met artikel 218, leden 5 en 6, van het Verdrag betreffende de werking van de Europese Unie, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 15 april 2014 heeft de Raad Besluit 2014/219/GBVB ( 1 ) betreffende de GVDB-missie van de Europese Unie in Mali (EUCAP Sahel Mali) vastgesteld. (2) Nadat de Raad op 15 april 2014 een besluit houdende machtiging tot het aanknopen van onderhandelingen had vastgesteld, heeft de hoge vertegenwoordiger van de Unie voor buitenlandse zaken en veiligheidsbeleid, overeenkomstig artikel 37 van het Verdrag betreffende de Europese Unie onderhandeld over een overeenkomst in de vorm van een briefwisseling tussen de Europese Unie en de Republiek Mali inzake de status van EUCAP Sahel Mali. (3) De overeenkomst in de vorm van een briefwisseling moet worden goedgekeurd, HEEFT HET VOLGENDE BESLUIT VASTGESTELD: Artikel 1 De Overeenkomst in de vorm van een briefwisseling tussen de Europese Unie en de Republiek Mali inzake de status van de GVDB-missie in Mali (EUCAP Sahel Mali) wordt namens de Unie goedgekeurd. De tekst van de overeenkomst in de vorm van een briefwisseling is aan dit besluit gehecht. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst te ondertekenen teneinde de Unie te binden. Artikel 3 Dit besluit treedt in werking op de datum waarop het wordt vastgesteld. Gedaan te Luxemburg, 8 oktober 2014. Voor de Raad De voorzitter M. LUPI ( 1 ) Besluit 2014/219/GBVB van de Raad van 15 april 2014 betreffende de GVDB-missie van de Europese Unie in Mali (EUCAP Sahel Mali) ( PB L 113 van 16.4.2014, blz. 21 ).",
  "source": "EUR LEX"
}