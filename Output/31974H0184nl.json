{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31974H0184:NL:HTML\">",
  "content": "EUR-Lex - 31974H0184 - NL Avis juridique important | 31974H0184 74/184/EEG: Aanbeveling van de Commissie van 7 maart 1974 aan de Franse Regering over de door deze regering getroffen maatregelen ter uitvoering van de Verordeningen (EEG) nr. 516/72 en (EEG) nr. 517/72 van de Raad van 28 februari 1972 (Personenvervoer over de weg tussen de Lid-Staten) Publicatieblad Nr. L 094 van 04/04/1974 blz. 0020 - 0021 ++++ AANBEVELING VAN DE COMMISSIE van 7 maart 1974 aan de Franse Regering over de door deze regering getroffen maatregelen ter uitvoering van de Verordeningen ( EEG ) nr . 516/72 en ( EEG ) nr . 517/72 van de Raad van 28 februari 1972 ( Personenvervoer over de weg tussen de Lid-Staten ) ( 74/184/EEG ) 1 . De Permanente Vertegenwoordiging van Frankrijk bij de Europese Gemeenschappen heeft bij schrijven van 22 augustus 1973 de Commissie een informatief rondschrijven toegestuurd dat op 10 oktober 1972 werd gericht tot de nationale controle-instanties en waarin deze op de hoogte werden gesteld van de inhoud van Verordening ( EEG ) nr . 516/72 van de Raad van 28 februari 1972 betreffende de vaststelling van gemeenschappelijke regels voor pendelvervoer met autobussen ( autocars ) tussen de Lid-Staten ( 1 ) en van Verordening ( EEG ) nr . 517/72 van de Raad van 28 februari 1972 betreffende de vaststelling van gemeenschappelijke regels voor het geregeld vervoer en de bijzondere vormen van geregeld vervoer met autobussen tussen de Lid-Staten ( 2 ) . Bovendien werd in het rondschrijven de instantie aangewezen waarbij de aanvragen voor pendelvervoer en geregeld vervoer en bijzondere vormen van geregeld vervoer moeten worden ingediend ; tevens werd erop gewezen dat deze instantie bevoegd is tot het afgeven van de desbetreffende vergunningen . Volgens de mening van de Permanente Vertegenwoordiging van Frankrijk in bovengenoemd schrijven is dit rondschrijven voldoende en hoeven er geen andere maatregelen te worden getroffen . 2 . Deze mededeling van de Permanente Vertegenwoordiging van Frankrijk aan de Commissie wordt beschouwd als een raadpleging van de Commissie als bedoeld in artikel 24 van Verordening ( EEG ) nr . 516/72 en artikel 22 van Verordening ( EEG ) nr . 517/72 . 3 . De Commissie constateert dat Frankrijk door dit rondschrijven op te stellen de maatregelen heeft getroffen die het ter uitvoering van bovengenoemde communautaire verordeningen nodig acht . 4 . Alvorens zich uit te spreken over de inhoud van het rondschrijven maakt de Commissie de volgende principiële opmerking : Volgens artikel 24 van Verordening ( EEG ) nr . 516/72 en artikel 22 van Verordening ( EEG ) nr . 517/72 stellen de Lid-Staten na raadpleging van de Commissie voor 1 oktober 1972 de wettelijke en bestuursrechtelijke bepalingen vast die nodig zijn voor de uitvoering van deze verordeningen . Het rondschrijven d.d . 10 oktober 1972 werd echter pas op 22 augustus 1973 ter raadpleging aan de Commissie toegezonden . Het spijt de Commissie erop te moeten wijzen dat de bevoegde Franse instanties derhalve geen kennis van haar advies hebben kunnen nemen alvorens de tekst van het rondschrijven vast te stellen en dat derhalve het doel van de bij bovengenoemde communautaire bepalingen ingestelde procedure niet kon worden bereikt . 5 . Ten aanzien van de inhoud van het rondschrijven formuleert de Commissie de volgende aanbeveling : Volgens de voorlaatste alinea is het rondschrijven slechts van toepassing op het vervoer met de oorspronkelijke Lid-Staten . Op grond van de bepalingen van Verordening ( EEG ) nr . 2442/72 van de Raad van 21 november 1972 , waarbij de toepassing van Verordening  ( EEG ) nr . 516/72 betreffende de vaststelling van gemeenschappelijke regels voor pendelvervoer met autobussen ( autocars ) tussen de Lid-Staten en Verordening ( EEG ) nr . 517/72 betreffende de vaststelling van gemeenschappelijke regels voor het geregeld vervoer en de bijzondere vormen van geregeld vervoer met autobussen tussen de Lid-Staten ( 3 ) voor de nieuwe Lid-Staten wordt uitgesteld , zijn echter de Verordeningen ( EEG ) nr . 516/72 en ( EEG ) nr . 517/72 met ingang van 1 juli 1973 in de nieuwe Lid-Staten van toepassing . Dientengevolge wordt de Franse Regering aanbevolen het rondschrijven zodanig te wijzigen dat dit met ingang van 1 juli 1973 tevens van toepassing wordt op het desbetreffende vervoer tussen Frankrijk en de nieuwe Lid-Staten . 6 . Wat betreft de overdracht van de vergunning of van de exploitatie van geregeld vervoer of een bijzondere vorm daarvan is de Commissie van oordeel dat het , ter voldoening aan het bepaalde in artikel 22 van Verordening nr . 517/72 , van belang is het verbod om de vergunning of de exploitatie van geregeld vervoer of een bijzondere vorm van geregeld vervoer over te dragen , dat voortvloeit uit de interpretatie van bepaalde in Frankrijk van kracht zijnde voorschriften van algemene aard , uitdrukkelijk in de uitvoeringsbepalingen te vermelden . Derhalve wordt de Franse Regering aanbevolen in de uitvoeringsbepalingen te vermelden dat de vergunning of de exploitatie van geregeld vervoer of een bijzondere vorm van geregeld vervoer niet mag worden overgedragen . 7 . De overige bepalingen van het rondschrijven komen qua opzet en algemene inhoud overeen met de eisen van bovengenoemde communautaire verordeningen . Gedaan te Brussel , 7 maart 1974 . Voor de Commissie De Voorzitter François-Xavier ORTOLI ( 1 ) PB nr . L 67 van 20 . 3 . 1972 , blz . 13 . ( 2 ) PB nr . L 67 van 20 . 3 . 1972 , blz . 19 . ( 3 ) PB nr . L 265 van 24 . 11 . 1972 , blz . 7 .",
  "source": "EUR LEX"
}