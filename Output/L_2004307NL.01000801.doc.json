{
  "url": "http://www.w3.org/1999/xhtml\">",
  "content": "L_2004307NL.01000801.xml 5.10.2004 NL Publicatieblad van de Europese Unie L 307/8 BESCHIKKING VAN DE COMMISSIE van 15 september 2004 inzake een financiële bijdrage van de Gemeenschap in de kosten van de vaccinatie tegen mond- en klauwzeer in Nederland in 2001 (Kennisgeving geschied onder nummer C(2004) 3453) (Slechts de tekst in de Nederlandse taal is authentiek) (Voor de EER relevante tekst) (2004/674/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 3, lid 3, en artikel 11, lid 4, onder c), Overwegende hetgeen volgt: (1) Zodra de aanwezigheid van mond- en klauwzeer in 2001 officieel bevestigd werd, heeft Nederland meegedeeld dat het onmiddellijk de bestrijdingsmaatregelen had uitgevoerd die krachtens Richtlijn 85/511/EEG van de Raad van 18 november 1985 tot vaststelling van gemeenschappelijke maatregelen ter bestrijding van mond- en klauwzeer ( 2 ) , bij een uitbraak van die ziekte moeten worden genomen om overeenkomstig Beschikking 90/424/EEG een financiële bijdrage van de Gemeenschap voor de uitroeiing van de ziekte te verkrijgen. (2) Krachtens Beschikking 2001/652/EG ( 3 ) van de Commissie is een financiële bijdrage van de Gemeenschap toegekend met het oog op de schadeloosstelling van de eigenaars van dieren die verplicht zijn geslacht uit hoofde van de uitroeiingsmaatregelen in verband met uitbraken van mond- en klauwzeer in 2001. (3) Voorts is krachtens Beschikking 2003/182/EG van de Commissie ( 4 ) een financiële bijdrage van de Gemeenschap in de operationele kosten van de uitroeiing van mond- en klauwzeer in Nederland in 2001 toegekend. (4) Overeenkomstig artikel 2, lid 1, van Beschikking 2001/246/EG van de Commissie van 27 maart 2001 houdende vaststelling van voorschriften voor de bestrijding en de uitroeiing van mond- en klauwzeer in Nederland op grond van artikel 13 van Richtlijn 85/511/EEG ( 5 ) , mocht Nederland besluiten gebruik te maken van suppressievaccinatie onder de in de bijlage bij die beschikking vastgestelde voorwaarden. (5) Overeenkomstig artikel 1, lid 2, van Beschikking 2001/279/EG tot wijziging van Beschikking 2001/246/EG mocht Nederland ook besluiten gebruik te maken van noodvaccinatie onder de in de bijlagen bij die beschikking vastgestelde voorwaarden. (6) De vaccinatie van de dieren moet worden beschouwd als een aanvullend en essentieel middel om de verspreiding van mond- en klauwzeer te voorkomen en de ziekte uit te roeien. (7) Daarom moet de Gemeenschap bijdragen in de kosten die Nederland heeft gemaakt voor de uitvoering van deze maatregel. (8) Nederland heeft op 21 maart 2003 een verzoek ingediend om vergoeding van de operationele kosten van de uitroeiing van mond- en klauwzeer. Daarin waren de kosten van de vaccinatie van de dieren inbegrepen. (9) Nederland heeft de volgende gegevens verstrekt: er zijn 380 150 vaccins gebruikt, de kosten voor aankoop en bereiding bedragen 0,39 EUR per dosis, de in aanmerking komende kosten voor speciaal ingezet personeel bedragen 608 826 EUR en de in aanmerking komende kosten voor speciaal gebruikte verbruiksgoederen bedragen 513 726 EUR. (10) Uit de door Nederland ingediende verslagen en verzoeken om vergoeding blijkt dat de vaccinatie efficiënt is uitgevoerd. (11) Krachtens Beschikking 90/424/EG bedraagt de financiële bijdrage in de kosten van die maatregel 60 % van de in aanmerking komende kosten. De bijdrage van de Gemeenschap in de kosten van de vaccinatie tegen mond- en klauwzeer moet bijgevolg worden vastgesteld op 762 487 EUR. (12) Overeenkomstig artikel 3, lid 2, van Verordening (EG) nr. 1258/1999 van de Raad van 17 mei 1999 betreffende de financiering van het gemeenschappelijk landbouwbeleid ( 6 ) , moeten veterinaire en fytosanitaire maatregelen die volgens de communautaire voorschriften worden uitgevoerd, gefinancierd worden uit de afdeling Garantie van het Europees Oriëntatie- en Garantiefonds voor de Landbouw. Voor de financiële controle gelden de artikelen 8 en 9 van Verordening (EG) nr. 1258/1999. (13) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Betaling van een financiële bijdrage van de Gemeenschap aan Nederland Aan Nederland wordt een bedrag van 762 487 EUR betaald als financiële bijdrage van de Gemeenschap ten belope van 60 % van de in aanmerking komende kosten van de bij Beschikking 2001/246/EG toegestane vaccinatie van dieren. Artikel 2 Adressaat Deze beschikking is gericht tot het Koninkrijk der Nederlanden. Gedaan te Brussel, 15 september 2004. Voor de Commissie David BYRNE Lid vand de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Richtlijn 2003/99/EG van het Europees Parlement en de Raad ( PB L 325 van 12.12.2003, blz. 31 ). ( 2 ) PB L 315 van 26.11.1985, blz. 11 . Richtlijn laatstelijk gewijzigd bij Verordening (EG) nr. 807/2003 ( PB L 122 van 16.5.2003, blz. 36 ). ( 3 ) PB L 230 van 28.8.2001, blz. 8 . ( 4 ) PB L 71 van 15.3.2003, blz. 19 . ( 5 ) PB L 88 van 28.3.2001, blz. 21 . Beschikking gewijzigd bij Beschikking 2001/279/EG ( PB L 96 van 6.4.2001, blz. 19 ). ( 6 ) PB L 160 van 26.6.1999, blz. 103 .",
  "source": "EUR LEX"
}