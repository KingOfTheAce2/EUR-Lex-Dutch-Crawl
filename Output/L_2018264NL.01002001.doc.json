{
  "url": "http://www.w3.org/1999/xhtml\">",
  "content": "L_2018264NL.01002001.xml 23.10.2018 NL Publicatieblad van de Europese Unie L 264/20 UITVOERINGSVERORDENING (EU) 2018/1587 VAN DE COMMISSIE van 22 oktober 2018 tot intrekking van de aanwijzing van het Istituto Superiore di Sanità in Rome, Italië, als Europees referentielaboratorium voor de residuen genoemd in bijlage I, groep B, punt 3, onder c), bij Richtlijn 96/23/EG van de Raad (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( 1 ) , en met name artikel 93, lid 1, Overwegende hetgeen volgt: (1) Het Istituto Superiore di Sanità in Rome is opgenomen in bijlage VII, deel I, punt 12, onder d), van bijlage VII bij Verordening (EG) nr. 882/2004 van het Europees Parlement en de Raad ( 2 ) als het aangewezen referentielaboratorium van de Europese Unie („EU-referentielaboratorium”) voor de residuen genoemd in bijlage I, groep B, punt 3, onder c), van Richtlijn 96/23/EG van de Raad ( 3 ) . (2) Verordening (EU) 2017/625 voorziet in de intrekking van Verordening (EG) nr. 882/2004 en bevat nieuwe regels betreffende officiële controles, onder meer over het besluit tot oprichting van referentielaboratoria van de Europese Unie en over de aanwijzing hiervan. In artikel 92, lid 3, van Verordening (EU) 2017/625 is vastgesteld dat de Commissie op regelmatige basis het mandaat en de werking van de referentielaboratoria van de Europese Unie beoordeelt. (3) Aangezien het passend werd geacht de activiteiten van de EU-referentielaboratoria betreffende chemische elementen en stikstofverbindingen in levensmiddelen van plantaardige en dierlijke oorsprong in één EU-referentielaboratorium samen te voegen, is het National Food Institute, Technical University of Denmark, Kopenhagen, Denemarken, bij Verordening (EU) 2018/192 van de Commissie ( 4 ) aangewezen als EU-referentielaboratorium voor metalen en stikstofverbindingen in diervoeders en levensmiddelen. Aangezien de activiteiten van dit EU-referentielaboratorium overlappen met de werkzaamheden van het EU-referentielaboratorium voor de residuen genoemd in bijlage I, groep B, punt 3, onder c), van Richtlijn 96/23/EG, zijn momenteel twee EU referentielaboratoria verantwoordelijk voor de analyse van scheikundige elementen in levensmiddelen van dierlijke oorsprong. Daarom moet de aanwijzing van het Istituto Superiore di Sanità in Rome, Italië, als Europees referentielaboratorium voor de in bijlage I, groep B, punt 3, onder c), van Richtlijn 96/23/EG genoemde residuen worden ingetrokken. Deel I van bijlage VII bij Verordening (EG) nr. 882/2004 moet daarom dienovereenkomstig worden gewijzigd. (4) Aangezien het werkprogramma van 1 januari 2018 tot en met 31 december 2018 van het Istituto Superiore di Sanità in Rome door de Commissie werd goedgekeurd en een subsidie voor deze activiteiten werd toegekend, moet deze verordening van toepassing worden zodra deze activiteitenperiode is beëindigd. (5) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 De aanwijzing van het Istituto Superiore di Sanità in Rome, Italië, als Europees referentielaboratorium voor de residuen genoemd in bijlage I, groep B, punt 3, onder c), van Richtlijn 96/23/EG wordt ingetrokken. In bijlage VII, deel I, punt 12, van Verordening (EG) nr. 882/2004 wordt punt d) geschrapt. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2019. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 oktober 2018. Voor de Commissie De voorzitter Jean-Claude JUNCKER ( 1 ) PB L 95 van 7.4.2017, blz. 1 . ( 2 ) Verordening (EG) nr. 882/2004 van het Europees Parlement en de Raad van 29 april 2004 inzake officiële controles op de naleving van de wetgeving inzake diervoeders en levensmiddelen en de voorschriften inzake diergezondheid en dierenwelzijn ( PB L 165 van 30.4.2004, blz. 1 ). ( 3 ) Richtlijn 96/23/EG van de Raad van 29 april 1996 inzake controlemaatregelen ten aanzien van bepaalde stoffen en residuen daarvan in levende dieren en in producten daarvan en tot intrekking van de Richtlijnen 85/358/EEG en 86/469/EEG en de Beschikkingen 89/187/EEG en 91/664/EEG ( PB L 125 van 23.5.1996, blz. 10 ). ( 4 ) Verordening (EU) 2018/192 van de Commissie van 8 februari 2018 tot wijziging van bijlage VII bij Verordening (EG) nr. 882/2004 van het Europees Parlement en de Raad wat de EU-referentielaboratoria op het gebied van contaminanten in diervoeders en levensmiddelen betreft ( PB L 36 van 9.2.2018, blz. 15 ).",
  "source": "EUR LEX"
}