{
  "url": "http://www.w3.org/1999/xhtml\">",
  "content": "L_202302205NL.000101.fmx.xml Publicatieblad van de Europese Unie NL Serie L 2023/2205 19.10.2023 BESLUIT (GBVB) 2023/2205 VAN DE RAAD van 25 september 2023 betreffende de ondertekening, en de voorlopige toepassing, en de sluiting van de overeenkomst tussen Europese Unie en de Republiek Moldavië inzake de status van de partnerschapsmissie van de Europese Unie in Moldavië (EUPM Moldova) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 37, in samenhang met artikel 218, leden 5 en 6, van het Verdrag betreffende de werking van de Europese Unie, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 24 april 2023 Besluit (GBVB) 2023/855 ( 1 ) tot instelling van een civiele partnerschapsmissie van de Europese Unie in Moldavië (EUPM Moldova) vastgesteld. (2) Op 22 mei 2023 heeft de Raad Besluit (GBVB) 2023/993 ( 2 ) betreffende de start van EUPM Moldova vastgesteld. (3) Op 26 juni 2023 heeft de Raad de hoge vertegenwoordiger gemachtigd onderhandelingen te openen met de Republiek Moldavië met het oog op de sluiting van een overeenkomst inzake de status van EUPM Moldova. (4) Op basis van de door de Raad op 26 juni 2023 verleende machtiging zijn de Unie en de Republiek Moldavië via onderhandelingen tot een overeenkomst gekomen. (5) De Overeenkomst tussen de Unie en de Republiek Moldavië inzake de status van de partnerschapsmissie van de Europese Unie in Moldavië (EUPM Moldova) (de “overeenkomst”) moet namens de Unie worden goedgekeurd. (6) De overeenkomst moet voorlopig worden toegepast, in afwachting van de voltooiing van de voor de inwerkingtreding ervan vereiste procedures, HEEFT HET VOLGENDE BESLUIT VASTGESTELD: Artikel 1 De overeenkomst tussen de Europese Unie en de Republiek Moldavië inzake de status van de partnerschapsmissie van de Europese Unie in Moldavië (EUPM Moldova) ( 3 ) (de “overeenkomst”) wordt goedgekeurd namens de Unie. Artikel 2 De voorzitter van de Raad wordt gemachtigd de persoon (personen) aan te wijzen die bevoegd is (zijn) de overeenkomst te ondertekenen teneinde daardoor de Unie te binden. Artikel 3 In afwachting van de voltooiing van de voor de inwerkingtreding ervan vereiste procedures wordt de overeenkomst met ingang van de datum van ondertekening ervan voorlopig toegepast. Artikel 4 De voorzitter van de Raad verricht, namens de Unie, de in artikel 19, lid 2, van de overeenkomst bedoelde kennisgeving ( 4 ) . Artikel 5 Dit besluit treedt in werking op de datum van de vaststelling ervan. Gedaan te Luxemburg, 25 september 2023. Voor de Raad De voorzitter H. GÓMEZ HERNÁNDEZ ( 1 ) Besluit (GBVB) 2023/855 van de Raad van 24 april 2023 betreffende een partnerschapsmissie van de Europese Unie in Moldavië (EUPM Moldova) ( PB L 110 van 25.4.2023, blz. 30 ). ( 2 ) Besluit (GBVB) 2023/993 van de Raad van 22 mei 2023 betreffende de start van de partnerschapsmissie van de Europese Unie in Moldavië (EUPM Moldova) ( PB L 135 van 23.5.2023, blz. 118 ). ( 3 ) De tekst van de overeenkomst is bekendgemaakt in PB L, 2023/2204, 19.10.2023, ELI: http://data.europa.eu/eli/agree/2023/2204/oj . ( 4 ) De datum van inwerkingtreding van de overeenkomst zal door het secretariaat-generaal van de Raad worden bekendgemaakt in het Publicatieblad van de Europese Unie . ELI: http://data.europa.eu/eli/dec/2023/2205/oj ISSN 1977-0758 (electronic edition)",
  "source": "EUR LEX"
}