{
  "url": "http://www.w3.org/1999/xhtml\"><!--",
  "content": "L_2020402NL.01000101.xml 1.12.2020 NL Publicatieblad van de Europese Unie L 402/1 BESLUIT (EU) 2020/1790 VAN DE RAAD van 16 november 2020 waarbij Portugal wordt gemachtigd een verlaagd accijnstarief toe te passen op bepaalde in de autonome regio’s Madeira en de Azoren geproduceerde alcoholhoudende producten DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 349, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Gezien het advies van het Europees Parlement ( 1 ) , Handelend volgens een bijzondere wetgevingsprocedure, Overwegende hetgeen volgt: (1) Bij Besluit nr. 376/2014/EU van de Raad ( 2 ) wordt Portugal gemachtigd een verlaagde accijns toe te passen op lokaal geproduceerde en verbruikte rum en likeuren in de autonome regio Madeira en op lokaal geproduceerde en verbruikte likeuren en eaux de vie in de autonome regio de Azoren, die lager mag zijn dan het bij Richtlijn 92/84/EEG van de Raad ( 3 ) vastgestelde minimumaccijnstarief maar niet meer dan 75 % lager dan het normale nationale accijnstarief voor alcohol. (2) De Portugese autoriteiten hebben in februari 2019 de Commissie verzocht een voorstel in te dienen voor een besluit van de Raad tot verlenging van de in Besluit nr. 376/2014/EU toegekende machtiging, onder dezelfde voorwaarden en met een uitbreiding van het geografische toepassingsgebied tot het Portugese vasteland met een beperktere verlaging, voor opnieuw een periode van zeven jaar, van 1 januari 2021 tot en met 31 december 2027. (3) De producenten in de autonome regio’s van Madeira en de Azoren ondervinden moeilijkheden om toegang te krijgen tot markten buiten deze regio’s, en de regionale en lokale markten zijn de enige afzetmogelijkheden voor de verkoop van bepaalde alcoholhoudende producten. Die producenten krijgen te maken met extra kosten omdat grondstoffen van agrarische oorsprong duurder zijn dan in normale productieomstandigheden als gevolg van de geringe omvang, het gefragmenteerde karakter en de lage mechanisatiegraad van landbouwbedrijven. De verwerking van suikerriet levert bovendien een lagere productie op dan in andere ultraperifere gebieden als gevolg van het reliëf, het klimaat, de bodem en de ambachtelijke productiewijze. Het vervoer naar de eilanden van een aantal niet lokaal geproduceerde grondstoffen en verpakkingsmaterialen leidt tot extra kosten. (4) In het geval van de Azoren laat het insulaire karakter zich tweemaal gevoelen omdat het een groep eilanden is die ver uit elkaar liggen. Het vervoer naar die afgelegen en insulaire regio’s verhoogt de extra kosten verder. Hetzelfde geldt voor een aantal noodzakelijke reizen en zendingen naar het vasteland. Ook de opslag van eindproducten leidt tot extra kosten omdat de lokale consumptie niet alle productie opneemt, met name in het geval van de productie van rum. De geringe omvang van de regionale markt verhoogt de kosten per eenheid, met name door de ongunstige verhouding tussen vaste kosten en output. Tot slot hebben de betrokken producenten ook extra kosten die gelden voor de lokale economieën in het algemeen, in het bijzonder hogere arbeids- en energiekosten. (5) De rumproductie is toegenomen als gevolg van de toegenomen productie van suikerriet. Een deel van de rum wordt verouderd of gebruikt als basis voor likeuren, maar de onverkochte hoeveelheden rum worden opgeslagen, waaraan kosten zijn verbonden; hierrdoor lopen de extra kosten voor de producenten nog verder op. Vanwege de extra kosten, en dus een hogere prijs van het eindproduct, kunnen de producenten in de autonome regio’s van Madeira en de Azoren niet concurreren met producenten van buitenaf en derhalve geen andere markten penetreren. Toegang tot de markt van het Portugese vasteland met verlaagde accijnstarieven zou dit probleem kunnen oplossen. (6) Om te voorkomen dat de ontwikkeling van de autonome regio’s Madeira en de Azoren ernstig wordt belemmerd en om de alcoholindustrie en de werkgelegenheid in deze regio’s te behouden, moet de in Besluit nr. 376/2014/EU toegekende machtiging worden vernieuwd en het toepassingsgebied ervan uitgebreid. (7) Besluit nr. 376/2014/EU is van toepassing tot en met 31 december 2020. Omwille van de duidelijkheid moet een nieuw besluit worden vastgesteld waarbij Portugal wordt gemachtigd een verlaagd accijnstarief toe te passen in de autonome regio’s Madeira en de Azoren. (8) Aangezien het belastingvoordeel niet verder gaat dan wat nodig is om de extra kosten te compenseren, het om bescheiden hoeveelheden gaat en het belastingvoordeel beperkt is tot het verbruik in de autonome regio’s van Madeira en de Azoren en het Portugese vasteland, is de maatregel niet schadelijk voor de integriteit en de samenhang van de rechtsorde van de Unie. (9) Portugal moet uiterlijk op 30 september 2025 een monitoringverslag bij de Commissie indienen, zodat zij kan beoordelen of nog steeds aan de voorwaarden voor de machtiging wordt voldaan. (10) Dit besluit laat de eventuele toepassing van de artikelen 107 en 108 van het Verdrag betreffende de werking van de Europese Unie (VWEU) onverlet, HEEFT HET VOLGENDE BESLUIT VASTGESTELD: Artikel 1 In afwijking van artikel 110 VWEU wordt Portugal gemachtigd in de autonome regio Madeira voor lokaal geproduceerde en verbruikte rum en likeuren en in de autonome regio de Azoren voor lokaal geproduceerde en verbruikte rum, likeuren en eaux de vie een lager accijnstarief te hanteren dan het volle tarief voor alcohol overeenkomstig artikel 3 van Richtlijn 92/84/EEG. Artikel 2 In afwijking van artikel 110 VWEU wordt Portugal gemachtigd voor in de autonome regio Madeira geproduceerde rum en likeuren bestemd voor verbruik op het Portugese vasteland, en voor in de autonome regio de Azoren geproduceerde rum, likeuren en eaux de vie bestemd voor verbruik op het Portugese vasteland een lager accijnstarief te hanteren dan het volle tarief voor alcohol overeenkomstig artikel 3 van Richtlijn 92/84/EEG. Artikel 3 1.   In de autonome regio Madeira wordt de in de artikelen 1 en 2 bedoelde machtiging beperkt tot de volgende producten: a) tot en met 24 mei 2021 tot rum als omschreven in categorie 1 van bijlage II bij Verordening (EG) nr. 110/2008 van het Europees Parlement en de Raad ( 4 ) , met de geografische aanduiding “Rum da Madeira” als bedoeld in categorie 1 van bijlage III bij die verordening, en vanaf 25 mei 2021 tot rum als omschreven in categorie 1 van bijlage I bij Verordening (EU) 2019/787 van het Europees Parlement en de Raad ( 5 ) , met de geografische aanduiding “Rum da Madeira”; b) tot en met 24 mei 2021 tot likeuren en “crème de” als omschreven in de categorieën 32 respectievelijk 33 van bijlage II bij Verordening (EG) nr. 110/2008, van regionale vruchten of planten, en vanaf 25 mei 2021 tot likeuren en “crème de” als omschreven in de categorieën 33 respectievelijk 34 van bijlage I bij Verordening (EU) 2019/787, van regionale vruchten of planten. 2.   In de autonome regio der Azoren wordt de in de artikelen 1 en 2 bedoelde machtiging beperkt tot de volgende producten: a) tot en met 24 mei 2021 tot rum als omschreven in categorie 1 van bijlage II bij Verordening (EG) nr. 110/2008, van regionaal suikerriet, en vanaf 25 mei 2021 tot rum als omschreven in categorie 1 van bijlage I bij Verordening (EU) 2019/787, van regionaal suikerriet; b) tot en met 24 mei 2021 tot likeuren en “crème de” als omschreven in de categorieën 32 respectievelijk 33 van bijlage II bij Verordening (EG) nr. 110/2008, van regionale vruchten of grondstoffen, en vanaf 25 mei 2021 tot likeuren en “crème de” als omschreven in de categorieën 33 respectievelijk 34 van bijlage I bij Verordening (EU) 2019/787, van regionale vruchten of grondstoffen; c) tot en met 24 mei 2021 tot eaux de vie van wijn of druivendraf met de kenmerken en hoedanigheden als omschreven in de categorieën 4 en 6 van bijlage II bij Verordening (EG) nr. 110/2008, en vanaf 25 mei 2021 tot eaux de vie van wijn of druivendraf met de kenmerken en hoedanigheden als omschreven in de categorieën 4 en 6 van bijlage I bij Verordening (EU) 2019/787. Artikel 4 Het verlaagde accijnstarief dat van toepassing is op de in artikel 1 van dit besluit bedoelde producten mag minder dan het bij Richtlijn 92/84/EEG vastgestelde minimumaccijnstarief voor alcohol bedragen, met dien verstande dat het niet meer dan 75 % lager mag zijn dan het normale nationale accijnstarief voor alcohol. Artikel 5 Het verlaagde accijnstarief dat van toepassing is op de in artikel 2 van dit besluit bedoelde producten mag minder dan het bij Richtlijn 92/84/EEG vastgestelde minimumaccijnstarief voor alcohol bedragen, met dien verstande dat het niet meer dan 50 % lager mag zijn dan het normale nationale accijnstarief voor alcohol. Artikel 6 Portugal dient uiterlijk op 30 september 2025 een monitoringverslag bij de Commissie in, zodat zij kan beoordelen of nog steeds aan de voorwaarden voor de in de artikelen 1 en 2 vastgestelde machtiging wordt voldaan. Het monitoringsverslag bevat de in de bijlage opgenomen informatie. Artikel 7 Dit besluit is van toepassing van 1 januari 2021 tot en met 31 december 2027. Artikel 8 Dit besluit is gericht tot de Portugese Republiek. Gedaan te Brussel, 16 november 2020. Voor de Raad De voorzitter M. ROTH ( 1 ) Advies van 15 september 2020 (nog niet bekendgemaakt in het Publicatieblad). ( 2 ) Besluit nr. 376/2014/EU van de Raad van 12 juni 2014 waarbij Portugal wordt gemachtigd tot een verlaging van de accijns in de autonome regio Madeira op lokaal geproduceerde en verbruikte rum en likeuren en in de autonome regio de Azoren op lokaal geproduceerde en verbruikte likeuren en eaux de vie ( PB L 182 van 21.6.2014, blz. 1 ). ( 3 ) Richtlijn 92/84/EEG van de Raad van 19 oktober 1992 betreffende de onderlinge aanpassing van de accijnstarieven op alcohol en alcoholhoudende dranken ( PB L 316 van 31.10.1992, blz. 29 ). ( 4 ) Verordening (EG) nr. 110/2008 van het Europees Parlement en de Raad van 15 januari 2008 betreffende de definitie, de aanduiding, de presentatie, de etikettering en de bescherming van geografische aanduidingen van gedistilleerde dranken en tot intrekking van Verordening (EEG) nr. 1576/89 van de Raad ( PB L 39 van 13.2.2008, blz. 16 ). ( 5 ) Verordening (EU) 2019/787 van het Europees Parlement en de Raad van 17 april 2019 betreffende de definitie, omschrijving, presentatie en etikettering van gedistilleerde dranken, het gebruik van de namen van gedistilleerde dranken in de presentatie en etikettering van andere levensmiddelen en de bescherming van geografische aanduidingen van gedistilleerde dranken, het gebruik van ethylalcohol en distillaten uit landbouwproducten in alcoholhoudende dranken, en tot intrekking van Verordening (EG) nr. 110/2008 ( PB L 130 van 17.5.2019, blz. 1 ). BIJLAGE In het in artikel 6 bedoelde monitoringverslag op te nemen informatie 1. Geraamde extra kosten. Informatie wordt verstrekt voor ieder product waarop een verlaagd accijnstarief wordt toegepast. De Portugese autoriteiten vullen tabel 1 in met ten minste de volgende gegevens, voor zover beschikbaar. De informatie in tabel 1 is toereikend om te bepalen of er extra kosten zijn die de kosten van lokaal vervaardigde producten doen stijgen ten opzichte van elders geproduceerde producten. Tabel 1 MADEIRA (EUR) DE AZOREN (EUR) Opmerkingen ( 3 ) Prijs suikerriet (per 100 kg) Prijs passievruchten (per 100 kg) Prijs limoenvruchten (per 100 kg) Prijs alcohol (per hza ( 1 ) — exclusief belastingen) Vrachtkosten (per kg) Overige kosten ( 2 ) Noten bij tabel 1: (1) Hectoliter zuivere alcohol. (2) Verstrek informatie over de kosten van water, energie en afval, de kosten voor verscheidene vestigingen en andere toepasselijke kosten. (3) Verstrek informatie over alle specificaties en toelichtingen die aan de berekeningsmethoden ten grondslag liggen. 2. Andere subsidies. De Portugese autoriteiten vullen tabel 2 in voor iedere regio, onder vermelding van alle andere bijstand en steunmaatregelen op grond van de extra exploitatiekosten van de ondernemingen in verband met de ultraperifere ligging van de autonome regio’s Madeira en de Azoren. Tabel 2 Bijstand/steunmaatregel ( 1 ) Termijn ( 2 ) Doelsector ( 3 ) Begroting in EUR ( 4 ) Jaarlijkse uitgaven, in EUR (2019‐2024) ( 5 ) Aandeel van de begroting ter compensatie van extra kosten ( 6 ) Geraamd aantal begunstigde ondernemingen ( 7 ) Opmerkingen ( 8 ) [lijst] Noten bij tabel 2: (1) Benaming en soort maatregel. (2) Informatie over de jaren waarvoor de maatregel geldt. (3) Informatie uitsluitend over sectorspecifieke maatregelen. (4) Informatie over de totale begroting van de maatregel en de financieringsbronnen. (5) Informatie over de reële uitgaven per jaar in de monitoringperiode (2019‐2024), indien beschikbaar. (6) Globale raming, als percentage van de totale begroting. (7) Globale raming, indien mogelijk. (8) Toelichtingen en verduidelijkingen. 3. Gevolgen voor de overheidsbegroting. De Portugese autoriteiten vullen tabel 3 in met het geraamde totaalbedrag (in EUR) aan niet geïnde belastingen vanwege de toegepaste belastingdifferentiatie. Tabel 3 2019 2020 2021 2022 2023 2024 Gederfde belastinginkomsten 4. Gevolgen voor de algemene economische prestaties. De Portugese autoriteiten vullen tabel 4 in voor iedere regio en verstrekken gegevens waaruit blijkt wat de gevolgen van de verlaagde accijnzen op de sociaaleconomische ontwikkeling van deze regio’s zijn. De indicatoren in tabel 4 hebben betrekking op de prestaties van de ondersteunde sector in vergelijking met de algemene prestaties van de economie van Madeira en de Azoren. Indien sommige indicatoren niet beschikbaar zijn, worden alternatieve rapportagegegevens over de gevolgen voor de algemene economische prestaties opgenomen om de sociaaleconomische impact te analyseren. Tabel 4 Jaar ( 1 ) 2019 2020 2021 2022 2023 2024 Opmerkingen ( 3 ) Regionale bruto toegevoegde waarde In de ondersteunde sector ( 2 ) Algemene regionale werkgelegenheid In de ondersteunde sector ( 2 ) Aantal actieve producenten In de ondersteunde sector ( 2 ) Prijsindexcijfer — Portugal vasteland Prijsindexcijfer van de regio Aantal toeristen in de regio Noten bij tabel 4: (1) De informatie is mogelijk niet voor alle vermelde jaren beschikbaar. (2) Informatie over de producenten van rum, likeuren en eaux de vie. (3) Eventuele relevante toelichtingen en verduidelijkingen. 5. Specificaties van de regeling. De Portugese autoriteiten vullen tabel 5 in voor ieder product en voor elk van de autonome regio’s Madeira en de Azoren. Tabel 5 Hoeveelheid (in hza ( 1 )) 2019 2020 2021 2022 2023 2024 Likeurproductie Eaux de vie-productie Rumproductie Likeur verzonden naar het vasteland van Portugal Likeur verzonden naar andere lidstaten Likeuruitvoer naar derde landen Eaux de vie verzonden naar het vasteland van Portugal Eaux de vie verzonden naar andere lidstaten Eaux de vie-uitvoer naar derde landen Rum verzonden naar het vasteland van Portugal Rum verzonden naar andere lidstaten Rumuitvoer naar derde landen Noot bij tabel 5: (1) Hectoliter zuivere alcohol. 6. Onregelmatigheden. De Portugese autoriteiten verstrekken informatie over eventuele onderzoeken naar administratieve onregelmatigheden, met name over belastingontduiking of smokkel, in het kader van de toepassing van de machtiging. Ze verstrekken verder gedetailleerde informatie, waaronder ten minste informatie over de aard van de zaak, de waarde en de termijn. 7. Klachten. De Portugese autoriteiten verstrekken informatie over klachten die de lokale, regionale of nationale autoriteiten hebben ontvangen over de toepassing van de machtiging, van begunstigden en niet-begunstigden.",
  "source": "EUR LEX"
}