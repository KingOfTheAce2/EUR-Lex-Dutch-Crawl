{
  "url": "http://www.w3.org/1999/xhtml\"><!--",
  "content": "L_2023139NL.01004701.xml 26.5.2023 NL Publicatieblad van de Europese Unie L 139/47 BESLUIT (EU) 2023/1034 VAN DE RAAD van 22 mei 2023 inzake het indienen, namens de Europese Unie, van een voorstel tot wijziging van bijlage I bij het Verdrag inzake de bescherming van trekkende wilde diersoorten op de veertiende vergadering van de Conferentie der partijen DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 192, lid 1, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) Het Verdrag inzake de bescherming van trekkende wilde diersoorten ( 1 ) (het “Verdrag”) is door de Unie gesloten bij Besluit 82/461/EEG van de Raad ( 2 ) en is op 1 november 1983 in werking getreden. (2) Krachtens artikel XI van het Verdrag kan de Conferentie der partijen bij het Verdrag (de “Conferentie der partijen”) wijzigingen van de bijlagen I en II aannemen. (3) De Conferentie der partijen kan dergelijke wijzigingen aannemen tijdens haar 14e vergadering van 23 tot en met 28 oktober 2023. Het secretariaat van het Verdrag heeft de partijen bij het Verdrag meegedeeld dat voorstellen tot wijziging overeenkomstig artikel XI, lid 3, van het Verdrag uiterlijk op 26 mei 2023 moeten worden meegedeeld. Als partij bij het Verdrag kan de Unie dergelijke voorstellen indienen. (4) De opname van de bruinvis in de centrale Oostzee, Phocoena phocoena (alleen de bestanden in de centrale Oostzee), in bijlage I bij het Verdrag zou wetenschappelijk verantwoord zijn vanwege de staat van instandhouding ervan die als “ernstig bedreigd” is aangemerkt, en in overeenstemming met de wetgeving van de Unie en de verbintenis van de Unie tot internationale samenwerking ter bescherming van de biodiversiteit. (5) De Unie moet daarom een dergelijk voorstel tot wijziging van bijlage I bij het Verdrag indienen. De Commissie moet het voorstel meedelen aan het secretariaat van het Verdrag, HEEFT HET VOLGENDE BESLUIT VASTGESTELD: Artikel 1 1.   Met het oog op de veertiende vergadering van de Conferentie der partijen bij het Verdrag inzake de bescherming van trekkende wilde diersoorten, dient de Unie een voorstel in voor een wijziging van bijlage I bij het Verdrag om de bruinvis in de centrale Oostzee, Phocoena phocoena (alleen de bestanden in de centrale Oostzee), erin op te nemen. 2.   De Commissie brengt het in lid 1 bedoelde voorstel namens de Unie ter kennis van het Secretariaat van het Verdrag. Artikel 2 Dit besluit treedt in werking op de datum van de vaststelling ervan. Gedaan te Brussel, 22 mei 2023. Voor de Raad De voorzitter E. BUSCH ( 1 ) PB L 210 van 19.7.1982, blz. 11 . ( 2 ) Besluit 82/461/EEG van de Raad van 24 juni 1982 betreffende de sluiting van het Verdrag inzake de bescherming van trekkende wilde diersoorten ( PB L 210 van 19.7.1982, blz. 10 ).",
  "source": "EUR LEX"
}