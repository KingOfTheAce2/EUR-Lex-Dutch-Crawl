{
  "url": "http://www.w3.org/1999/xhtml\"><!--",
  "content": "C_2015407NL.01000401.xml 8.12.2015 NL Publicatieblad van de Europese Unie C 407/4 UITVOERINGSBESLUIT VAN DE COMMISSIE van 4 december 2015 inzake de bekendmaking in het Publicatieblad van de Europese Unie van het in artikel 94, lid 1, onder d), van Verordening (EU) nr. 1308/2013 van het Europees Parlement en de Raad bedoelde enig document en van de verwijzing naar de bekendmaking van het productdossier voor een benaming in de wijnsector (Dons (BOB)) (2015/C 407/06) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 97, lid 3, Overwegende hetgeen volgt: (1) Denemarken heeft verzocht om bescherming van de benaming „Dons” overeenkomstig de bepalingen van Verordening (EU) nr. 1308/2013 inzake de bescherming van oorsprongsbenamingen en geografische aanduidingen in de wijnsector. Overeenkomstig artikel 97, lid 2, van die verordening heeft de Commissie de aanvraag van Denemarken onderzocht. (2) Er is voldaan aan de in de artikelen 93 tot en met 96, artikel 97, lid 1, en de artikelen 100, 101 en 102 van Verordening (EU) nr. 1308/2013 vastgestelde voorwaarden. (3) Met het oog op de indiening van bezwaarschriften overeenkomstig artikel 98 van Verordening (EU) nr. 1308/2013 moet in het Publicatieblad van de Europese Unie derhalve het in artikel 94, lid 1, onder d), van die verordening bedoelde enig document worden bekendgemaakt alsook de verwijzing naar de publicatie van het productdossier die heeft plaatsgevonden in de loop van de inleidende nationale procedure voor het onderzoek van de aanvraag voor bescherming van de benaming „Dons”, HEEFT HET VOLGENDE BESLUIT VASTGESTELD: Enig artikel Het in artikel 94, lid 1, onder d), van Verordening (EU) nr. 1308/2013 bedoelde enig document en de verwijzing naar de publicatie van het productdossier voor de benaming „Dons” (BOB) zijn vastgesteld in de bijlage bij het onderhavige besluit. Overeenkomstig artikel 98 van Verordening (EU) nr. 1308/2013 geeft de bekendmaking van dit besluit het recht om gedurende uiterlijk twee maanden na de bekendmaking bezwaar te maken tegen de bescherming van de in de eerste alinea van het onderhavige artikel genoemde benaming. Gedaan te Brussel, 4 december 2015. Voor de Commissie Phil HOGAN Lid van de Commissie ( 1 ) PB L 347 van 20.12.2013, blz. 671 . BIJLAGE ENIG DOCUMENT 1. Naam/namen waarvoor de registratie wordt aangevraagd Dons 2. Type geografische aanduiding BOB — beschermde oorsprongsbenaming 3. Categorieën van wijnbouwproducten 5. Mousserende kwaliteitswijn 4. Beschrijving van de wijn(en) Analytische vereisten Aanvaardingscriteria voor Dons — Appelzuurgehalte < 0,3 g/l — Gehalte koolzuurgas: > 4 bar overdruk bij 20 °C — Gehalte aan suikerresidu: < 25 g/l In organoleptisch opzicht wordt de mousserende kwaliteitswijn Dons gekenmerkt door een specifieke „fonkelende” zuurheid. De mousserende wijnen zijn licht en verfijnd, gedomineerd door knapperige zuren die resulteren uit de omzetting van het oorspronkelijk hoge gehalte appelzuur in melkzuur. De neus heeft hints van citrusvruchten/limoen/vlier en een kenmerkend geroosterd aroma, met een lange afdronk die eindigt met een zure toets. De wijn is transparant met tinten van wit tot roze, rosé, lichtrood, en met fijne, kleine en lang aanhoudende bubbels. Algemene analytische kenmerken Maximaal totaal alcoholgehalte (in volumeprocent) Minimaal totaal alcoholgehalte (in volumeprocent) 10,0 Minimale totale aciditeit 4,5 g/l, uitgedrukt in wijnsteenzuur Maximaal gehalte aan vluchtige zuren (in milli-equivalent per liter) 16,66 Maximaal totaalgehalte aan zwaveldioxide (in milligram per liter) 150 5. Wijnbereidingsprocedés a) Essentiële oenologische procedés Persen van de druiven Specifieke oenologische methoden De gebruikte persmethode is het behoedzaam persen van volledige druiventrossen met een maximale druk van 1,6 bar. Oogst, sorteren en persen Teeltmethoden De druiven moeten met de hand worden geplukt vóór zij tot volledige fysiologische rijpheid zijn gekomen om het behoud van een hoog zuurgehalte, met name van appelzuur, te waarborgen. De druiventrossen moeten met de hand worden gesorteerd volgens specifieke instructies. Fermentatie Specifiek oenologische procedé Het product wordt mousserend gemaakt door een tweede alcoholische vergisting op fles. Het totale alcoholgehalte van de cuvée bedraagt na de eerste gisting ten minste 9 %. Vóór de tweede gisting ondergaat de cuvée malolactische gisting. De duur van het productieproces, met inbegrip van rijping, bedraagt ten minste negen maanden gerekend vanaf het begin van de gisting. De gisting is bedoeld om de wijn mousserend te maken, en de cuvée moet ten minste 180 dagen in de fles op de wijnmoer rijpen. Na de gisting in de fles wordt het product van de moer gescheiden door degorgering. b) Maximumopbrengsten 5 000 kg druiven per hectare 6. Afgebakend gebied Begrensd gebied: de stad Dons nabij Kolding in Denemarken, meer bepaald het tunneldal van glaciofluviaal grind en zandsedimenten binnen het kadastraal gebied Dons By, Almind. Het kadastraal gebied Dons By, dat een oppervlakte van 853 ha beslaat, wordt sinds 1821 duidelijk afgebakend op perceelkaarten. De wijngaarden bevinden zich op een hoogte van 25-60 m en op korte afstand van de zee, ongeveer 7 km van Kolding Fjord. 7. Belangrijkste wijndruiven Zalas Perle Cabernet Cortis Orion Madeleine Angevine Solaris Rondo Regent Pinot Noir 8. Beschrijving van het (de) verband(en) De wijngaarden liggen rond de stad Dons, op een hoogte van 25-60 m en op ongeveer 7 km van de zee. Het gebied is een tunneldal gevormd door subglaciale erosie, met meren gevormd door doodijsgaten met heuvelachtige hellingen en nutriëntarme heidegrond en zandige sedimenten. De analytische parameters verschillen van die van klassieke mousserende wijnen vanwege het hogere melkzuurgehalte dat is toe te schrijven aan de noordelijke groeiomstandigheden. Het profiel van de wijn, met name zijn zuurteprofiel, is toe te schrijven aan de geografische omstandigheden van het gebied en zijn specifieke terroir, dat wordt gekenmerkt door nutriëntarme grindafzetting en diepe zandlagen hoog boven de grondwaterlagen, wat resulteert in grote wortelstokken, en aan de selectie van relatief winterharde variëteiten. 9. Essentiële aanvullende voorwaarden Werkwijze voor het verkrijgen van het product Rechtskader: EU-regelgeving Soort van aanvullende voorwaarde: Aanvullende bepalingen betreffende etikettering Beschrijving van de voorwaarde: Verwijzing naar de productiemethode: de woorden „gisting op de fles” of „gisting op de fles volgens de traditionele methode” moeten naargelang van het geval op het etiket worden vermeld en daarbij moet de duur van de gisting op de wijnmoer worden aangegeven. EU-logo Rechtskader: EU-regelgeving Soort van aanvullende voorwaarde: Aanvullende bepalingen betreffende etikettering Beschrijving van de voorwaarde: Gebruik van het EU-logo: De vermelding „Beschermde oorsprongsbenaming” moet worden aangebracht in combinatie met het EU-symbool/-logo. Wijndruivenras Rechtskader: EU-regelgeving Soort van aanvullende voorwaarde: Aanvullende bepalingen betreffende etikettering Beschrijving van de voorwaarde: Wijnstokras: Op het etiket moet het wijndruivenras waarvan het product is gemaakt, worden vermeld, voor zover slechts één variëteit is gebruikt. Indien het product is gemaakt van een cuvée van verscheidene onder het productdossier vallende wijnstokrassen, mag de producent ervoor kiezen alle rassen in afnemende volgorde te vermelden, of om ze niet op het etiket te vermelden. Vermelding van het oogstjaar op het etiket Rechtskader: EU-regelgeving Soort van aanvullende voorwaarde: Aanvullende bepalingen betreffende etikettering Beschrijving van de voorwaarde: Wijnoogstjaar: Op het etiket moet het oogstjaar zijn vermeld voor zover de wijn op basis van één oogst wordt geproduceerd. Indien de wijn wordt geproduceerd op basis van een cuvée van verscheidene oogstjaren, hoeft geen oogstjaar te worden vermeld. Botteling Rechtskader: EU-regelgeving Soort van aanvullende voorwaarde: Verpakking in het afgebakende gebied Beschrijving van de voorwaarde: Botteling: Volgens afdeling c) van het productdossier moet het product worden geteeld, geproduceerd en gebotteld binnen het afgebakende gebied, aangezien dit een voorwaarde voor het verkrijgen van de specifieke kwaliteiten is gebleken. Bovendien kan vervoer buiten het gebied van invloed zijn op specifieke productiemethoden met betrekking tot de opslag, de verwijdering van de moer en de rijping, en zo leiden tot een kwaliteitsvermindering waarover de wijnbouwer geen controle heeft. Er vindt geen wijnproductie plaats in gebieden die grenzen aan het onder de aanvraag vallende gebied. Link naar het productdossier http://www.foedevarestyrelsen.dk/SiteCollectionDocuments/Kemi%20og%20foedevarekvalitet/Varestandarder-handelsnormer-kvalitet/Produktspecifikation%20Dons%20rev%20nov%202014%20(2).pdf",
  "source": "EUR LEX"
}