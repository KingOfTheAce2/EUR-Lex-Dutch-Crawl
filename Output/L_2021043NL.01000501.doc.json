{
  "url": "http://www.w3.org/1999/xhtml\">",
  "content": "L_2021043NL.01000501.xml 8.2.2021 NL Publicatieblad van de Europese Unie L 43/5 GEDELEGEERDE VERORDENING (EU) 2021/139 VAN DE COMMISSIE van 4 december 2020 tot wijziging van de bijlagen I en V bij Verordening (EU) 2019/125 van de Raad met betrekking tot de handel in bepaalde goederen die gebruikt zouden kunnen worden voor de doodstraf, foltering of andere wrede, onmenselijke of onterende behandeling of bestraffing, om rekening te houden met de terugtrekking van het Verenigd Koninkrijk uit de Unie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/125 van het Europees Parlement en de Raad van 16 januari 2019 met betrekking tot de handel in bepaalde goederen die gebruikt zouden kunnen worden voor de doodstraf, foltering of andere wrede, onmenselijke of onterende behandeling of bestraffing ( 1 ) , en met name artikel 24, eerste alinea, Overwegende hetgeen volgt: (1) Het Terugtrekkingsakkoord ( 2 ) bevat de regelingen voor de terugtrekking van het Verenigd Koninkrijk van Groot-Brittannië en Noord-Ierland (hierna “het Verenigd Koninkrijk” genoemd) uit de Unie en uit de Europese Gemeenschap voor Atoomenergie. (2) De in deel 4 van het Terugtrekkingsakkoord vastgestelde overgangsperiode loopt af op 31 december 2020, wanneer het recht van de Unie niet langer van toepassing is op en in het Verenigd Koninkrijk. (3) Overeenkomstig artikel 5, lid 4, van het Protocol inzake Ierland/Noord-Ierland bij het Terugtrekkingsakkoord, in samenhang met bijlage 2 bij dat Protocol, zijn de bepalingen van Verordening (EU) 2019/125 vanaf het eind van de overgangsperiode van toepassing op en in het Verenigd Koninkrijk ten aanzien van Noord-Ierland. (4) Ingeval op grond van Verordening (EU) 2019/125 een vergunning is vereist voor de handel vanuit de Unie naar derde landen, is het de “bevoegde autoriteit” van het Verenigd Koninkrijk die met ingang van 1 januari 2021 een besluit zal moeten nemen over aanvragen voor een dergelijke vergunning die overeenkomstig deze verordening worden ingediend door in Noord-Ierland gevestigde of verblijvende exporteurs. (5) Op grond van de toepassing van Verordening (EU) 2019/125 op en in het Verenigd Koninkrijk met betrekking tot Noord-Ierland, overeenkomstig artikel 5, lid 4, van het Protocol inzake Ierland/Noord-Ierland bij het Terugtrekkingsakkoord, in samenhang met punt 47 van bijlage 2 bij dat Protocol, dient bijlage I bij Verordening (EU) 2019/125 derhalve te worden gewijzigd. (6) Overeenkomstig de artikelen 16 en 19 van Verordening (EU) 2019/125 is een vergunning vereist voor de uitvoer van de in bijlage IV bij de verordening vermelde producten die kunnen worden gebruikt voor de executie van mensen door middel van dodelijke injectie. (7) Artikel 20, lid 1, van Verordening (EU) 2019/125 voorziet in een “algemene Unie-uitvoervergunning”. (8) Overeenkomstig bijlage V bij Verordening (EU) 2019/125 is de algemene Unie-uitvoervergunning van toepassing op de uitvoer van alle goederen die zijn vermeld in bijlage IV bij Verordening (EU) 2019/125 en is zij in de hele Unie geldig voor uitvoer naar de in deel 2 van bijlage V vermelde bestemmingen. Deze bestemmingen zijn derde landen die de doodstraf voor alle misdrijven hebben afgeschaft en die afschaffing hebben bevestigd door middel van een internationale verbintenis ( 3 ) . (9) De algemene Unie-uitvoervergunning helpt de regeldruk voor ondernemingen uit de Unie die in bijlage IV bij de verordening vermelde goederen uitvoeren, bij de uitvoer van dergelijke geneesmiddelen voor legitieme therapeutische doeleinden tot een minimum te beperken. (10) Het Verenigd Koninkrijk heeft Protocol nr. 13 bij het Verdrag tot bescherming van de rechten van de mens en de fundamentele vrijheden betreffende de afschaffing van de doodstraf onder alle omstandigheden geratificeerd en voldoet derhalve aan de voorwaarden voor opneming in de lijst van bestemmingen in bijlage V, deel 2, bij Verordening (EU) 2019/125. (11) Onverminderd de toepassing van Verordening (EU) 2019/125 op en in het Verenigd Koninkrijk met betrekking tot Noord-Ierland, overeenkomstig artikel 5, lid 4, in samenhang met punt 47 van bijlage 2 bij het Protocol inzake Ierland/Noord-Ierland bij het Terugtrekkingsakkoord, dient bijlage V bij Verordening (EU) 2019/125 derhalve te worden gewijzigd. (12) Er dient te worden bepaald dat deze verordening van toepassing is na het einde van de overgangsperiode, met ingang van 1 januari 2021. Indien de bezwaartermijn na 1 januari 2021 verstrijkt, dient ter wille van de rechtszekerheid en ter voorkoming van mogelijke nadelige verstoringen van de activiteiten van ondernemingen in de Unie die in bijlage IV vermelde goederen naar het Verenigd Koninkrijk willen uitvoeren, te worden voorzien in een retroactieve toepassing van de verordening met ingang van 1 januari 2021, HEEFT DE VOLGENDE VERORDENING VASTGESTELD: Artikel 1 De bijlagen I en V bij Verordening (EU) 2019/125 worden gewijzigd overeenkomstig de bijlage bij deze verordening. Artikel 2 Deze verordening treedt in werking op de vijfde dag na die van de bekendmaking ervan in het Publicatieblad van de Europese Unie . Deze verordening is van toepassing met ingang van 1 januari 2021. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 december 2020. Voor de Commissie De voorzitter Ursula VON DER LEYEN ( 1 ) PB L 30 van 31.1.2019, blz. 1 . ( 2 ) Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie ( PB L 29 van 31.1.2020, blz. 7 ). ( 3 ) Deel 3 van bijlage V bij Verordening (EU) 2019/125. BIJLAGE De bijlagen I en V bij Verordening (EU) 2019/125 worden als volgt gewijzigd: 1) In bijlage I wordt de lijst van bevoegde autoriteiten als volgt gewijzigd: a) in rubriek “A. Autoriteiten van de lidstaten” wordt de vermelding betreffende het Verenigd Koninkrijk geschrapt; b) na rubriek “B. Adres voor kennisgevingen aan de Europese Commissie” wordt de volgende rubriek toegevoegd: “C. Autoriteit van het Verenigd Koninkrijk met betrekking tot Noord-Ierland VERENIGD KONINKRIJK, onderworpen aan de toepassing van deze verordening op en in het Verenigd Koninkrijk met betrekking tot Noord-Ierland, overeenkomstig artikel 5, lid 4, in samenhang met bijlage 2, punt 47, van het Protocol inzake Ierland/Noord-Ierland bij het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie, met ingang van 1 januari 2021 Invoer van in bijlage II vermelde goederen: Department for International Trade (DIT) Import Licensing Branch (ILB) (Invoerlicentiebureau) E-mail: enquiries.ilb@trade.gov.uk Uitvoer van goederen en verlening van bijstand in verband met in de bijlagen II, III of IV vermelde goederen: Department for International Trade Export Control Joint Unit 3 Whitehall Place Londen SW1A 2AW VERENIGD KONINKRIJK Tel. +44 2072154594 E-mail: eco.help@trade.gov.uk”. 2) In bijlage V wordt in de lijst in deel 2 “Bestemmingen” de volgende vermelding ingevoegd in de alfabetische volgorde voor het opnoemen in een lijst van landen volgens de respectieve taalversie: “Verenigd Koninkrijk, onverminderd de toepassing van Verordening (EU) 2019/125 op en in het Verenigd Koninkrijk met betrekking tot Noord-Ierland, overeenkomstig artikel 5, lid 4, in samenhang met bijlage 2, punt 47, van het Protocol inzake Ierland/Noord-Ierland bij het Akkoord inzake de terugtrekking van het Verenigd Koninkrijk van Groot-Brittannië en Noord-Ierland uit de Europese Unie en de Europese Gemeenschap voor Atoomenergie, met ingang van 1 januari 2021\n                        ”.",
  "source": "EUR LEX"
}