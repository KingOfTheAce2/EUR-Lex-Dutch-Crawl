{
  "url": "http://www.w3.org/1999/xhtml\">",
  "content": "L_202500870NL.000101.fmx.xml Publicatieblad van de Europese Unie NL L-serie 2025/870 5.5.2025 GEDELEGEERDE VERORDENING (EU) 2025/870 VAN DE COMMISSIE van 28 februari 2025 tot wijziging van Verordening (EU) 2018/1139 van het Europees Parlement en de Raad wat betreft de verwijzingen naar de bepalingen van het Verdrag van Chicago DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2018/1139 van het Europees Parlement en de Raad van 4 juli 2018 inzake gemeenschappelijke regels op het gebied van burgerluchtvaart en tot oprichting van een Agentschap van de Europese Unie voor de veiligheid van de luchtvaart, en tot wijziging van de Verordeningen (EG) nr. 2111/2005, (EG) nr. 1008/2008, (EU) nr. 996/2010, (EU) nr. 376/2014 en de Richtlijnen 2014/30/EU en 2014/53/EU van het Europees Parlement en de Raad, en tot intrekking van de Verordeningen (EG) nr. 552/2004 en (EG) nr. 216/2008 van het Europees Parlement en de Raad en Verordening (EEG) nr. 3922/91 van de Raad ( 1 ) , en met name artikel 19, lid 3, Overwegende hetgeen volgt: (1) Andere dan onbemande luchtvaartuigen en hun motoren, propellers, onderdelen en niet-geïnstalleerde apparatuur moeten voldoen aan de milieubeschermingseisen. Verordening (EU) 2018/1139 voorziet in die eisen door te verwijzen naar specifieke bepalingen van het Verdrag van Chicago, waarin die eisen zijn opgenomen. (2) Op 20 maart 2023 heeft de ICAO-raad, tijdens de vijfde vergadering van zijn 228e zitting, wijziging 14 van volume I “Aircraft Noise” van bijlage 16 bij het Verdrag van Chicago, wijziging 11 van volume II “Aircraft Engine Emissions” van bijlage 16 bij het Verdrag van Chicago en wijziging 2 van volume III “Aeroplane CO 2 Emissions” van bijlage 16 bij het Verdrag van Chicago aangenomen. Die wijzigingen zijn op 1 januari 2024 van toepassing geworden. (3) De verwijzingen naar de bepalingen van het Verdrag van Chicago moeten derhalve worden bijgewerkt en Verordening (EU) 2018/1139 moet dienovereenkomstig worden gewijzigd. (4) De in deze verordening vervatte maatregelen zijn gebaseerd op Advies nr. 02/2024 van het Agentschap van de Europese Unie voor de veiligheid van de luchtvaart (EASA), overeenkomstig artikel 76, lid 1, van Verordening (EU) 2018/1139, HEEFT DE VOLGENDE VERORDENING VASTGESTELD: Artikel 1 In artikel 9, lid 2, van Verordening (EU) 2018/1139 wordt de eerste alinea vervangen door: “Wat betreft geluid en emissies voldoen die luchtvaartuigen en de motoren, propellers, onderdelen en niet-geïnstalleerde apparatuur ervan aan de milieubeschermingseisen als vervat in wijziging 14 van volume I, in wijziging 11 van volume II en in wijziging 2 van volume III, alle als toepasselijk op 1 januari 2024, van bijlage 16 bij het Verdrag van Chicago.”. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 februari 2025. Voor de Commissie De voorzitter Ursula VON DER LEYEN ( 1 ) PB L 212 van 22.8.2018, blz. 1 , ELI: http://data.europa.eu/eli/reg/2018/1139/oj . ELI: http://data.europa.eu/eli/reg_del/2025/870/oj ISSN 1977-0758 (electronic edition)",
  "source": "EUR LEX"
}