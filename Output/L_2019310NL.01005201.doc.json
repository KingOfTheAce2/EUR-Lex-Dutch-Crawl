{
  "url": "http://www.w3.org/1999/xhtml\">",
  "content": "L_2019310NL.01005201.xml 2.12.2019 NL Publicatieblad van de Europese Unie L 310/52 UITVOERINGSBESLUIT (EU, Euratom) 2019/2003 VAN DE COMMISSIE van 28 november 2019 waarbij Ierland wordt gemachtigd om ramingen te blijven gebruiken voor de berekening van de grondslag van de eigen middelen uit de btw met betrekking tot het personenvervoer tot eind 2023 (Kennisgeving geschied onder nummer C(2019) 8593) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien het Verdrag tot oprichting van de Europese Gemeenschap voor Atoomenergie, Gezien Verordening (EEG, Euratom) nr. 1553/89 van de Raad van 29 mei 1989 betreffende de definitieve uniforme regeling voor de inning van de eigen middelen uit de belasting over de toegevoegde waarde ( 1 ) , en met name artikel 6, lid 3, tweede streepje, Na raadpleging van het Raadgevend Comité voor de eigen middelen, Overwegende hetgeen volgt: (1) Op grond van artikel 371 van Richtlijn 2006/112/EG van de Raad ( 2 ) mag Ierland de in de bijlage X, deel B, van deze richtlijn vermelde handelingen blijven vrijstellen, indien Ierland die handelingen reeds op 1 januari 1978 vrijstelde. Overeenkomstig dat artikel moeten die handelingen in aanmerking worden genomen voor de bepaling van de grondslag van de eigen middelen uit de belasting over de toegevoegde waarde (btw). (2) Krachtens Besluit 2010/5/EU, Euratom van de Commissie ( 3 ) werd Ierland gemachtigd om ramingen te gebruiken met betrekking tot de volgende categorie handelingen in bijlage X, deel B, van Richtlijn 2006/112/EG: personenvervoer (punt 10), van 1 januari 2009 tot en met 31 december 2018. (3) Bij brief van 30 april 2019 heeft Ierland verzocht om een machtiging van de Commissie om gebruik te blijven maken van ramingen voor de berekening van de grondslag van de eigen middelen uit de btw. Ierland is niet in staat de btw-middelengrondslag exact te berekenen voor de in bijlage X, deel B, punt 10, van Richtlijn 2006/112/EG genoemde handelingen met betrekking tot personenvervoer. Een dergelijke berekening zou wellicht een inspanning van de administratie vergen die buiten verhouding staat tot de impact van de betrokken handelingen op de totale btw-middelengrondslag van Ierland. Ierland kan deze categorie handelingen becijferen aan de hand van ramingen. Ierland moet daarom worden gemachtigd om de grondslag van de btw-middelen te blijven berekenen aan de hand van ramingen voor personenvervoer. (4) Omwille van de transparantie en rechtszekerheid is het aangewezen de geldigheidsduur van de machtiging in de tijd te beperken, HEEFT HET VOLGENDE BESLUIT VASTGESTELD: Artikel 1 Ierland wordt gemachtigd de grondslag van de eigen middelen uit de btw vanaf 1 januari 2019 tot en met 31 december 2023 te berekenen aan de hand van ramingen voor het in bijlage X, deel B, punt 10, bij Richtlijn 2006/112/EG genoemde personenvervoer. Artikel 2 Dit besluit is gericht tot Ierland. Gedaan te Brussel, 28 november 2019. Voor de Commissie Günther OETTINGER Lid van de Commissie ( 1 ) PB L 155 van 7.6.1989, blz. 9 . ( 2 ) Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( PB L 347 van 11.12.2006, blz. 1 ). ( 3 ) Besluit 2010/5/EU, Euratom van de Commissie van 22 december 2009 waarbij Ierland wordt gemachtigd om voor de berekening van de btw-grondslag van de eigen middelen ramingen te gebruiken ( PB L 3 van 7.1.2010, blz. 19 ).",
  "source": "EUR LEX"
}