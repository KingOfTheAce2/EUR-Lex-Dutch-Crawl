{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000R0645:NL:HTML\">",
  "content": "EUR-Lex - 32000R0645 - NL Avis juridique important | 32000R0645 Verordening (EG) nr. 645/2000 van de Commissie van 28 maart 2000 tot vaststelling van voorschriften voor de correcte uitvoering van een aantal bepalingen van artikel 7 van Richtlijn 86/362/EEG van de Raad en van artikel 4 van Richtlijn 90/642/EEG van de Raad ten aanzien van de regeling inzake de controle van de maximumgehalten aan residuen van bestrijdingsmiddelen respectievelijk in en op granen en in en op producten van plantaardige oorsprong, met inbegrip van groenten en fruit Publicatieblad Nr. L 078 van 29/03/2000 blz. 0007 - 0009 Verordening (EG) nr. 645/2000 van de Commissie van 28 maart 2000 tot vaststelling van voorschriften voor de correcte uitvoering van een aantal bepalingen van artikel 7 van Richtlijn 86/362/EEG van de Raad en van artikel 4 van Richtlijn 90/642/EEG van de Raad ten aanzien van de regeling inzake de controle van de maximumgehalten aan residuen van bestrijdingsmiddelen respectievelijk in en op granen en in en op producten van plantaardige oorsprong, met inbegrip van groenten en fruit DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 86/362/EEG van de Raad van 24 juli 1986 tot vaststelling van maximumgehalten aan residuen van bestrijdingsmiddelen in en op granen(1), laatstelijk gewijzigd bij Richtlijn 1999/71/EG van de Commissie(2), en met name op artikel 7, Gelet op Richtlijn 90/642/EEG van de Raad van 27 november 1990 tot vaststelling van maximumgehalten aan residuen van bestrijdingsmiddelen in en op bepaalde producten van plantaardige oorsprong, met inbegrip van groenten en fruit(3), laatstelijk gewijzigd bij Richtlijn 1999/71/EG, en met name op artikel 4, Overwegende hetgeen volgt: (1) Bij artikel 7 van Richtlijn 86/362/EEG en bij artikel 4 van Richtlijn 90/642/EEG zijn de basisvoorschriften vastgesteld ten aanzien van de controle van bestrijdingsmiddelen in en op respectievelijk granen en groenten en fruit. (2) Uit de ervaring met het uitwerken en toepassen van aanbevelingen van de Commissie is gebleken dat een meerjarenplan, dat jaarlijks kan worden bijgesteld, de meest efficiënte manier is om gecoördineerde bewakingsprogramma's van de Gemeenschap vast te stellen. (3) In artikel 7 van Richtlijn 86/362/EEG en in artikel 4 van Richtlijn 90/642/EEG is bepaald dat eventueel nodige maatregelen, zoals de publicatie door de Commissie van de in de Europese rapporten verzamelde en gecombineerde informatie van de lidstaten en de vaststelling van op communautair niveau te nemen maatregelen ingeval overschrijdingen van de maximumgehalten zijn gemeld, moeten worden onderzocht en goedgekeurd. De ervaring leert dat de gemelde resultaten pas betrouwbaar zijn, als de laboratoria die analyses van bestrijdingsmiddelenresiduen uitvoeren, hoge kwaliteitsgaranties kunnen bieden. Met de deelname van laboratoria aan regelmatig uitgevoerde vakbekwaamheidstests en de uitvoering door de laboratoria van gemeenschappelijke kwaliteitscontroles kan worden voldaan aan de erkenningsvoorwaarden van artikel 3 van Richtlijn 93/99/EEG van de Raad van 29 oktober 1993 betreffende aanvullende maatregelen inzake de officiële controle op levensmiddelen(4). (4) Het is dienstig dat de Commissie, aangezien zij bij het verzamelen en combineren van de door de lidstaten ingediende informatie in een Europees rapport moet kunnen vertrouwen op de kwaliteit, de nauwkeurigheid en de vergelijkbaarheid van die informatie, financieel bijdraagt voor de maatregelen waarmee de kwaliteit van de bewakingsprogramma's op een zo hoog mogelijk peil worden gebracht. Steun moet met name worden verleend voor regelmatig in de laboratoria uitgevoerde vakbekwaamheidstests en regelmatige bijeenkomsten van deskundigen voor het onderzoeken en opstellen van richtsnoeren voor kwaliteitscontrole. (5) De Commissie dient ook financieel bij te dragen voor maatregelen ter ondersteuning van andere aspecten van de coördinatie van de communautaire controle op bestrijdingsmiddelenresiduen. Er moet met name steun worden verleend voor de maatregelen die de Commissie in staat stellen geleidelijk te komen tot een systeem voor de raming, op basis van de controlegegevens, van de reële inname van bestrijdingsmiddelen via de voeding. (6) In de mededeling van de Commissie over de gezondheid van de consument en de voedselveiligheid (COM(97) 183) wordt beschreven hoe voedsel-, veterinaire en fytosanitaire controles worden verricht en hoe inspectiediensten werken. De controle op residuen van bestrijdingsmiddelen in en op granen en groenten en fruit zou door de inspectiedienst moeten worden verricht. (7) Uit controles van 1996 en 1997 is overschrijding van maximumgehalten als bepaald in Richtlijn 90/642/EEG, zoals gewijzigd, gebleken. (8) In Richtlijn 90/642/EEG, zoals gewijzigd, en in Richtlijn 86/362/EEG, zoals gewijzigd, is bepaald dat, wanneer overschrijdingen zijn gemeld, op communautair niveau maatregelen moeten worden genomen en bepalingen moeten worden vastgesteld voor de correcte uitvoering van de controleregeling. (9) Een overzicht van de verschillende controlesystemen in de lidstaten is nodig, zodat de controle van de bestrijdingsmiddelenresiduen in de Gemeenschap kan worden verbeterd en tot de correcte uitvoering ervan kan worden bijgedragen. (10) Voor de correcte uitvoering van de controle moeten bepalingen worden vastgesteld. In die bepalingen moet duidelijk worden vermeld waarvoor en volgens welke procedures de Commissie, binnen de grenzen van de begroting, financiële steun mag geven. (11) De in deze verordening vervatte maatregelen zijn in overeenstemming met het advies van het Permanent Plantenziektekundig Comité, HEEFT DE VOLGENDE VERORDENING VASTGESTELD: Artikel 1 1. Aanbevelingen van de Commissie op grond van artikel 7, lid 2, onder b), van Richtlijn 86/362/EEG en artikel 4, lid 2, onder b), van Richtlijn 90/642/EEG kunnen gelden voor een periode van één tot vijf jaar. 2. Met het oog op een efficiënt jaarlijks beheer van de meerjarige bewakingsprogramma's kan de Commissie elk jaar bevestigende of aanvullende ontwerpaanbevelingen indienen; deze worden ingediend bij het Permanent Plantenziektekundig Comité zoals bepaald in artikel 7, lid 2, onder b), van Richtlijn 86/362/EEG en in artikel 4, lid 2, onder b), van Richtlijn 90/642/EEG. Artikel 2 Om de correcte toepassing van artikel 7, lid 2 en lid 3, van Richtlijn 86/362/EEG en van artikel 4 van Richtlijn 90/642/EEG te vergemakkelijken, moet de Commissie: 1. de activiteiten van de lidstaten coördineren voorzover het gaat om het produceren, registreren, verwerken en doorzenden van gegevens inzake controle en bewakingsprogramma's, door middel van richtsnoeren van het Permanent Plantenziektekundig Comité, met name richtsnoeren voor procedures voor kwaliteitscontrole bij de analyse van bestrijdingsmiddelenresiduen(5) en het werkdocument met aanwijzingen voor de lidstaten met betrekking tot de uitvoering van de aanbevelingen van de Commissie inzake gecoördineerde bewakingsprogramma's van de Gemeenschap(6); 2. binnen de grenzen van de communautaire begroting, een financiële bijdrage geven voor: a) het regelmatig, in principe om de twee jaar, houden van vakbekwaamheidstests voor alle laboratoria die analyses uitvoeren, teneinde daardoor de kwaliteit, de nauwkeurigheid en de vergelijkbaarheid te waarborgen van de gegevens die jaarlijks door de lidstaten aan de Commissie en aan de andere lidstaten worden verstrekt en die worden verzameld en gecombineerd met het oog op publicatie door de Commissie overeenkomstig artikel 7, lid 3, van Richtlijn 86/362/EEG en artikel 4, lid 3, van Richtlijn 90/642/EEG; b) het opstellen van procedures voor kwaliteitscontrole bij de analyse van bestrijdingsmiddelenresiduen in de vorm van richtsnoeren van het Permanent Plantenziektekundig Comité, en voor een regelmatig onderzoek op bijeenkomsten van deskundigen, in principe om de twee jaar, van de toepassing van dergelijke procedures in de laboratoria van de lidstaten om de kwaliteit, de nauwkeurigheid en de vergelijkbaarheid te garanderen van de informatie die jaarlijks door de lidstaten aan de Commissie en aan de andere lidstaten wordt verstrekt en die wordt verzameld en gecombineerd met het oog op publicatie door de Commissie overeenkomstig artikel 7, lid 3, van Richtlijn 86/362/EEG en artikel 4, lid 3, van Richtlijn 90/642/EEG; c) de jaarlijkse studies, raadplegingen en andere maatregelen die de Commissie in staat moeten stellen geleidelijk te komen tot een systeem voor de raming, op basis van de controlegegevens, van de reële inname van bestrijdingsmiddelen via de voeding, zoals bepaald in artikel 7, lid 3, tweede alinea, van Richtlijn 86/362/EEG en in artikel 4, lid 3, van Richtlijn 90/642/EEG, en d) voor andere maatregelen op communautair niveau die nodig zijn voor de correcte toepassing van artikel 7, lid 2 en lid 3, van Richtlijn 86/362/EEG en van artikel 4 van Richtlijn 90/642/EEG, en die door de Commissie en het Permanent Plantenziektekundig Comité kunnen worden vastgesteld. Artikel 3 1. De Commissie wijst de begunstigde(n) aan van de in artikel 2, punt 2, bedoelde financiële bijdragen bij een beschikking die wordt vastgesteld overeenkomstig de procedures van artikel 12 van Richtlijn 86/362/EEG en van artikel 10 van Richtlijn 90/642/EEG. 2. In de in lid 1 bedoelde beschikking van de Commissie worden met name de volgende elementen vermeld: - de naam van de begunstigde(n) van de communautaire bijdrage; - de totale kosten van de maatregel, en de bijdragen van de betrokken partijen, met inbegrip van de Gemeenschap; - een beknopte beschrijving van de maatregel; - een tijdschema voor de uitvoering van de maatregel. Artikel 4 De lidstaten zien erop toe dat de analyseresultaten die zij jaarlijks aan de Commissie en de andere lidstaten zenden, overeenkomstig artikel 7, lid 3, van Richtlijn 86/362/EEG en artikel 4, lid 3, van Richtlijn 90/642/EEG, afkomstig zijn van laboratoria die: - voldoen aan de voorwaarden van artikel 3 van Richtlijn 93/99/EEG; - alles in het werk stellen om de in artikel 2, punt 2, onder b), van deze verordening bedoelde procedures voor kwaliteitscontrole bij de analyse van bestrijdingsmiddelenresiduen toe te passen. Bovendien moeten de lidstaten ervoor zorgen dat aan het gecoördineerde bewakingsprogramma van de Gemeenschap alleen laboratoria deelnemen die hebben deelgenomen aan een vorige ronde of zullen deelnemen aan een volgende ronde van vakbekwaamheidstests van de Gemeenschap, zoals bedoeld in artikel 2, punt 2, onder a). Artikel 5 1. De Commissie moet speciale, deskundige ambtenaren aanwijzen om in de lidstaten samen met de nationale autoriteiten de uitvoering te controleren van de nationale en communautaire bewakingsprogramma's voor residuen van bestrijdingsmiddelen in en op levensmiddelen van plantaardige oorsprong. Die inspectie omvat ook de bemonstering en de prestaties van de betrokken laboratoria. 2. De ambtenaren moeten de nationale autoriteiten in elke lidstaat bezoeken, die hiervoor met de door de Commissie aangewezen ambtenaren samenwerken en de nodige bijstand verlenen om hen in staat te stellen hun taak naar behoren te vervullen. De programma's van deze inspecties moeten worden opgesteld en uitgevoerd in samenwerking met de betrokken lidstaat. De nationale autoriteiten blijven hoe dan ook verantwoordelijk voor de uitvoering van de controles. 3. De Commissie moet deze inspecties in overleg met de nationale ambtenaren plannen volgens een redelijk tijdschema. De deskundigen van de Commissie kunnen behalve door deskundigen van de bezochte lidstaat ook worden vergezeld door één of meer deskundigen van één of meer andere lidstaten. Tijdens de inspectie moeten de door de Commissie aangewezen deskundigen van de lidstaten zich houden aan de administratieve voorschriften van de Commissie. 4. Na elke inspectie stelt de Commissie een rapport op. De bezochte lidstaat kan bij dit rapport opmerkingen maken. 5. De Commissie moet in het Permanent Plantenziektekundig Comité alle lidstaten regelmatig schriftelijk in kennis stellen van de uitkomst van de inspectie in elk van de lidstaten. De Commissie brengt ook het Europees Parlement op de hoogte. De Commissie moet de rapporten ook regelmatig publiceren. 6. Het bepaalde in dit artikel moet tegen 31 oktober 2001 opnieuw worden bezien. Artikel 6 Deze verordening treedt in werking op 1 april 2000. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 maart 2000. Voor de Commissie David Byrne Lid van de Commissie (1) PB L 221 van 7.8.1986, blz. 37. (2) PB L 194 van 27.7.1999, blz. 36. (3) PB L 350 van 14.12.1990, blz. 71. (4) PB L 290 van 24.11.1993, blz. 14. (5) PB L 128 van 21.5.1999, blz. 30. (6) PB L 128 van 21.5.1999, blz. 48.",
  "source": "EUR LEX"
}