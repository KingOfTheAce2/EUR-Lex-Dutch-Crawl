{
  "url": "http://www.w3.org/1999/xhtml\">",
  "content": "L_2015128NL.01001001.xml 23.5.2015 NL Publicatieblad van de Europese Unie L 128/10 UITVOERINGSVERORDENING (EU) 2015/805 VAN DE COMMISSIE van 19 mei 2015 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 mei 2015. Voor de Commissie, namens de voorzitter, Heinz ZOUREK Directeur-generaal Belastingen en Douane-unie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een elektronisch instrument (een zogenaamde „gyrometer”) met een gewicht van 35 g, omvattende maximaal drie hoeksnelheidssensoren, in een behuizing met afmetingen van 24 × 24 × 28 mm. De behuizing bevat ook een temperatuursensor en diverse elektronische onderdelen en is voorzien van een kabel. Het instrument meet de hoeksnelheid binnen een bereik van ongeveer 50-1 200  °/s (graden per seconde) en produceert, met behulp van de elektronische onderdelen, een elektrisch uitgangssignaal dat evenredig is aan de gedetecteerde waarden. Het signaal wordt niet weergegeven op het instrument, maar doorgestuurd naar andere toestellen die via de kabel verbonden zijn. De temperatuursensor verstrekt informatie die eventuele schommelingen in het uitgangssignaal als gevolg van temperatuurwijzigingen moet compenseren. Het instrument is bedoeld voor gebruik in diverse toestellen, zoals windturbines, motoren of industriële machines, om instructies te geven over de juiste bedrijfspositie. 9031 80 38 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 3 op hoofdstuk 90 en de tekst van de GN-codes 9031 , 9031 80  en 9031 80 38 . Aangezien het instrument zowel hoeksnelheidssensoren als een temperatuursensor bevat, is het een combinatie van machines van verschillende soorten die bestemd zijn om gezamenlijk te functioneren en die een geheel vormen in de zin van aantekening 3 op hoofdstuk 90 (aantekening 3 op afdeling XVI). Aangezien de temperatuursensor hoofdzakelijk dient om informatie te verstrekken om het uitgangssignaal te compenseren, wordt de voornaamste functie van het instrument verricht door de hoeksnelheidssensoren. Indeling onder post 9014  als instrumenten voor de navigatie of als delen en toebehoren daarvan is uitgesloten omdat het instrument niet voor navigatie wordt gebruikt. Hoewel het instrument het aantal graden per seconde meet, is het niet vergelijkbaar met snelheidsmeters van post 9029 , omdat de gedetecteerde waarden niet worden weergegeven op het instrument, maar worden doorgestuurd in de vorm van een elektrisch signaal naar andere toestellen. Het artikel moet daarom worden ingedeeld onder GN-code 9031 80 38  als andere elektronische meet- of verificatie-instrumenten, -apparaten, -toestellen en -machines, niet genoemd onder andere posten van hoofdstuk 90.",
  "source": "EUR LEX"
}