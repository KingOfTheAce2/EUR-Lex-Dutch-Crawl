{
  "url": "http://www.w3.org/1999/xhtml\">",
  "content": "L_2014155NL.01001501.xml 23.5.2014 NL Publicatieblad van de Europese Unie L 155/15 UITVOERINGSVERORDENING (EU) Nr. 550/2014 VAN DE COMMISSIE van 20 mei 2014 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 20 mei 2014. Voor de Commissie, namens de voorzitter, Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een toestel (een zogenaamde „vlammenmelder”) bestaande uit passieve infrarood- en ultravioletsensoren, een optische filter, een analyse-eenheid, drie relaisuitgangen (brandalarm, storing en auxiliair) en een driekleurenstatus-led (ter indicatie van normaal bedrijf, brand en storing), in een cilindrische behuizing met een diameter van circa 12 cm en een lengte van circa 25 cm. Het spanningsbereik ligt tussen 18 en 30 V gelijkstroom. Het toestel is een onderdeel van een brandmeldsysteem. De sensoren detecteren gelijktijdig de door vlammen uitgezonden infrarood- en ultravioletstraling. Indien de hoeveelheid uitgezonden straling een bepaalde drempel overschrijdt, zendt het toestel via het brandalarmrelais een elektrisch signaal naar een brandalarmtoestel. Het brandalarmtoestel wordt niet samen met het toestel aangeboden. 8536 50 19 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de bewoordingen van de GN-codes 8536 , 8536 50  en 8536 50 19 . Indeling onder post 8531  als een elektrisch toestel voor hoorbare of zichtbare signalen is uitgesloten, omdat het toestel geen ingebouwd alarm heeft (zie ook de GS-toelichtingen bij post 8531 , H), derde alinea). Indeling onder post 8537  als een toestel voorzien van twee of meer toestellen bedoeld bij post 8535  of 8536  is ook uitgesloten, omdat het toestel slechts is voorzien van toestellen bedoeld bij post 8536  die van hetzelfde soort zijn (namelijk drie relais) (zie ook de GS-toelichtingen bij post 8537 , uitsluiting b)). Het toestel detecteert alleen dat de hoeveelheid door vlammen uitgezonden straling een bepaalde drempel overschrijdt, zonder dat een precieze waarde wordt aangegeven. Het detecteren van wijzigingen in het stralingsniveau is niet hetzelfde als het meten of het verifiëren van hoeveelheden warmte. Indeling onder post 9027  als instrumenten, apparaten en toestellen voor het meten of het verifiëren van hoeveelheden warmte is derhalve ook uitgesloten. Het toestel vervult de functie van een automatische schakeling en moet daarom worden ingedeeld onder GN-code 8536 50 19  als andere schakelaars voor een spanning van niet meer dan 60 V.",
  "source": "EUR LEX"
}