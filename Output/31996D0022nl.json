{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31996D0022:NL:HTML\">",
  "content": "EUR-Lex - 31996D0022 - NL Avis juridique important | 31996D0022 96/22/EG: Beschikking van de Commissie van 19 december 1995 inzake twee verzoeken om ontheffing die door de Italiaanse Republiek zijn ingediend krachtens artikel 8, lid 2, onder c), van Richtlijn 70/156/EEG van de Raad inzake de onderlinge aanpassing van de wetgevingen van de Lid-Staten betreffende de goedkeuring van motorvoertuigen en aanhangwagens daarvan (Slechts de tekst in de Italiaanse taal is authentiek) Publicatieblad Nr. L 007 van 10/01/1996 blz. 0009 - 0009 BESCHIKKING VAN DE COMMISSIE van 19 december 1995 inzake twee verzoeken om ontheffing die door de Italiaanse Republiek zijn ingediend krachtens artikel 8, lid 2, onder c), van Richtlijn 70/156/EEG van de Raad inzake de onderlinge aanpassing van de wetgevingen van de Lid-Staten betreffende de goedkeuring van motorvoertuigen en aanhangwagens daarvan (Slechts de tekst in de Italiaanse taal is authentiek) (96/22/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 70/156/EEG van de Raad van 6 februari 1970 inzake de onderlinge aanpassing van de wetgevingen van de Lid-Staten betreffende de goedkeuring van motorvoertuigen en aanhangwagens daarvan (1), laatstelijk gewijzigd bij Richtlijn 93/81/EEG van de Commissie (2), Overwegende dat de autoriteiten van de Italiaanse Republiek op 4 oktober 1995 twee verzoeken hebben ingediend tot goedkeuring, door de Commissie, van een ontheffing op grond van artikel 8, lid 2, onder c), van Richtlijn 70/156/EEG; dat deze verzoeken de in genoemd artikel 8 voorgeschreven gegevens bevatten; dat deze verzoeken betrekking hebben op de installatie op drie typen motorvoertuigen van een derde stoplicht zoals vermeld in categorie ECE S3 in ECE-reglement (Economische Commissie voor Europa van de Verenigde Naties) nr. 7 en geïnstalleerd overeenkomstig ECE-reglement nr. 48; Overwegende dat de aangevoerde redenen met juistheid aantonen dat dergelijke stoplichten en de installatie daarvan niet voldoen aan de voorschriften van Richtlijn 76/758/EEG van de Raad van 27 juli 1976 (3) betreffende markeringslichten, breedtelichten, achterlichten en stoplichten van motorvoertuigen en aanhangwagens daarvan, laatstelijk gewijzigd bij Richtlijn 89/516/EEG van de Commissie (4), en evenmin aan de voorschriften van Richtlijn 76/756/EEG van de Raad van 27 juli 1976 (5), laatstelijk gewijzigd bij Richtlijn 91/663/EEG van de Commissie (6), betreffende de installatie van verlichtings- en lichtsignaalinrichtingen van motorvoertuigen en aanhangwagens daarvan; dat de beschrijvingen van de proeven en de resultaten daarvan alsook de overeenstemming met de ECE-reglementen nrs. 7 en 48 een toereikend veiligheidsniveau kunnen waarborgen; Overwegende dat de betreffende richtlijnen zullen worden gewijzigd teneinde de produktie en de installatie van dergelijke stoplichten toe te staan en dat het in afwachting daarvan gerechtvaardigd is toe te staan dat thans reeds EEG-typegoedkeuring wordt verleend voor de drie typen voertuigen die zijn voorzien van de stoplichten waarop deze verzoeken betrekking hebben; Overwegende dat de in deze beschikking vervatte maatregel in overeenstemming is met het advies dat is uitgebracht door het bij Richtlijn 70/156/EEG ingestelde Comité voor de aanpassing aan de vooruitgang van de techniek van de richtlijnen tot opheffing van de technische handelsbelemmeringen in de sector motorvoertuigen, HEEFT DE VOLGENDE BESCHIKKING GEGEVEN: Artikel 1 De Commissie hecht haar goedkeuring aan beide verzoeken om ontheffing die op grond van artikel 8, lid 2, onder c), van Richtlijn 70/156/EEG op 4 oktober 1995 door de Italiaanse Republiek zijn ingediend met betrekking tot de produktie en de installatie van een derde stoplicht, zoals vermeld in categorie ECE S3 van ECE-reglement nr. 7 en geïnstalleerd overeenkomstig ECE-reglement nr. 48, met het oog op de afgifte van de EEG-typegoedkeuring. Artikel 2 Deze beschikking is gericht tot de Italiaanse Republiek. Gedaan te Brussel, 19 december 1995. Voor de Commissie Martin BANGEMANN Lid van de Commissie (1) PB nr. L 42 van 23. 2. 1970, blz. 1. (2) PB nr. L 264 van 23. 10. 1993, blz. 49. (3) PB nr. L 262 van 27. 9. 1976, blz. 54. (4) PB nr. L 265 van 12. 9. 1989, blz. 1. (5) PB nr. L 262 van 27. 9. 1976, blz. 1. (6) PB nr. L 366 van 31. 12. 1991, blz. 17.",
  "source": "EUR LEX"
}