{
  "url": "http://www.w3.org/1999/xhtml\">",
  "content": "L_2005072NL.01002301.xml 18.3.2005 NL Publicatieblad van de Europese Unie L 72/23 BESLUIT EUPM/1/2005 VAN HET POLITIEK EN VEILIGHEIDSCOMITÉ van 4 maart 2005 tot instelling van het Comité van contribuanten aan de Politiemissie van de Europese Unie (EUPM) in Bosnië en Herzegovina (2005/229/EG) HET POLITIEK EN VEILIGHEIDSCOMITÉ, Gelet op het Verdrag betreffende de Europese Unie, en met name op artikel 25, derde alinea, Gelet op Gemeenschappelijk Optreden 2002/210/GBVB van de Raad van 11 maart 2002 inzake de Politiemissie van de Europese Unie (EUPM) in Bosnië en Herzegovina ( 1 ) , en met name op artikel 8, lid 4, Overwegende hetgeen volgt: (1) Krachtens artikel 8, lid 4, van Gemeenschappelijk Optreden 2002/210/GBVB heeft de Raad het Politiek en Veiligheidscomité (PVC) gemachtigd de nodige besluiten te nemen betreffende de instelling van een Comité van contribuanten aan de Politiemissie van de Europese Unie (EUPM) in Bosnië en Herzegovina. (2) In de conclusies van de Europese Raad van Göteborg van 15 en 16 juni 2001 zijn richtsnoeren en modaliteiten vastgesteld voor de bijdragen van derde landen aan politiemissies. De Raad heeft op 10 december 2002 ( 2 ) „Overleg en modaliteiten voor de bijdrage van staten die geen EU-lidstaat zijn aan de civiele crisisbeheersing van de Europese Unie” goedgekeurd, waarin de regelingen voor de deelneming van derde staten aan civiele crisisbeheersingsoperaties nader worden uitgewerkt, waaronder de instelling van een Comité van contribuanten. (3) Het Comité van contribuanten zal een essentiële rol vervullen bij de dagelijkse leiding van de missie; het comité zal het voornaamste forum vormen voor het bespreken van alle problemen in verband met de dagelijkse leiding van de missie; het Politiek en Veiligheidscomité, dat de politieke controle en de strategische leiding van de missie uitoefent, zal met de opvattingen van het Comité van contribuanten rekening houden, BESLUIT: Artikel 1 Instelling Er wordt een Comité van contribuanten aan de Politiemissie van de Europese Unie (EUPM) in Bosnië en Herzegovina (hierna het „CvC” genoemd) ingesteld. Artikel 2 Taken 1.   Het CvC mag standpunten naar voren brengen; het Politiek en Veiligheidscomité, dat de politieke controle en de strategische leiding over de missie uitoefent, zal daarmee rekening houden. 2.   Het mandaat van het CvC is neergelegd in het document „Overleg en modaliteiten voor de bijdrage van staten die geen EU-lidstaat zijn aan de civiele crisisbeheersing van de Europese Unie”. Artikel 3 Samenstelling 1.   Alle lidstaten van de Europese Unie zijn gerechtigd aanwezig te zijn bij de besprekingen van het CvC, maar alleen de bijdragende staten nemen deel aan de dagelijkse leiding van de missie. Vertegenwoordigers van de derde landen die deelnemen aan de missie mogen de vergaderingen van het CvC bijwonen. Ook mag een vertegenwoordiger van de Commissie de vergaderingen van het CvC bijwonen. 2.   Het CvC wordt regelmatig geïnformeerd door de directeur van politie van de missie. Artikel 4 Voorzitter In overeenstemming met bovengenoemd document inzake overleg en modaliteiten wordt het CvC voor deze missie voorgezeten door een vertegenwoordiger van de secretaris-generaal/hoge vertegenwoordiger, in nauw overleg met het voorzitterschap. Artikel 5 Vergaderingen 1.   Het CvC wordt door de voorzitter regelmatig bijeengeroepen. Wanneer de omstandigheden dit vereisen, kunnen op initiatief van de voorzitter of op verzoek van een vertegenwoordiger van een deelnemende staat spoedvergaderingen worden bijeengeroepen. 2.   De voorzitter verspreidt voorafgaand aan de vergadering een voorlopige agenda en alle daarop betrekking hebbende documenten. De voorzitter is verantwoordelijk voor het doen toekomen van het resultaat van de besprekingen van het CvC aan het Politiek en Veiligheidscomité. Artikel 6 Geheimhouding 1.   De beveiligingsvoorschriften van de Raad zijn van toepassing op de vergaderingen en notulen van het CvC. Vertegenwoordigers in het CvC dienen met name over passende veiligheidsmachtigingen te beschikken. 2.   De beraadslagingen van het CvC vallen onder de geheimhoudingsplicht. Artikel 7 Inwerkingtreding Dit besluit treedt in werking op de dag waarop het wordt aangenomen. Gedaan te Brussel, 4 maart 2005. Voor het Politiek en Veiligheidscomité De voorzitter P. DUHR ( 1 ) PB L 70 van 13.3.2002, blz. 1 . Gemeenschappelijk optreden laatstelijk gewijzigd bij Gemeenschappelijk Optreden 2005/143/GBVB ( PB L 48 van 19.2.2005, blz. 46 ). ( 2 ) Document 15203/1/02 REV 1 van 13 december 2002.",
  "source": "EUR LEX"
}