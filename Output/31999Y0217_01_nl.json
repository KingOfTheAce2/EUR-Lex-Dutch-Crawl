{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31999Y0217(01):NL:HTML\">",
  "content": "EUR-Lex - 31999Y0217(01) - NL Avis juridique important | 31999Y0217(01) Resolutie van de Raad van 8 februari 1999 betreffende vaste boekenprijzen in homogene grensoverschrijdende taalgebieden Publicatieblad Nr. C 042 van 17/02/1999 blz. 0003 - 0003 RESOLUTIE VAN DE RAAD van 8 februari 1999 betreffende vaste boekenprijzen in homogene grensoverschrijdende taalgebieden (1999/C 42/02) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, ERKENNENDE het tweeledige karakter van het boek als drager van culturele waarden en als economisch verhandelbaar goed; met kracht het belang onderstrepend van een deugdelijke afweging van de culturele en economische aspecten van het boek, GEZIEN de grote betekenis die een aantal lidstaten toekent aan de bestaande stelsels van vaste boekenprijzen, met name in homogene grensoverschrijdende taalgebieden, OVERWEGENDE de verklaring van de Commissie dat zij in het kader van de mededingingsregels alleen afspraken tussen economische actoren zal onderzoeken die de handel binnen de Gemeenschap kunnen belemmeren; OVERWEGENDE dat de Commissie ter gelegenheid van de Raadszitting van 17 november 1998 heeft verklaard dat zij welwillend zal onderzoeken of contractuele regelingen in homogene taalgebieden culturele doeleinden dienen en bepalingen van culturele aard inhouden die beperking van de mededinging kunnen rechtvaardigen; OVERWEGENDE dat de Commissie zich momenteel buigt over de vraag of grensoverschrijdende overeenkomsten die vaste boekenprijzen omvatten verenigbaar zijn met de regels van het communautaire recht en een ontheffing kunnen krijgen krachtens artikel 85, lid 3, van het Verdrag, HERINNEREND AAN de meest recente resolutie van het Europees Parlement, van 20 november 1998, waarin het de Commissie vraagt haar Europese beleidsvoering tegenover de internationale vaststelling van boekenprijzen aan te passen aan culturele vereisten en het voortbestaan van de bestaande regelingen voor vaste boekenprijzen mogelijk te maken; OVERWEGENDE dat alle lidstaten wensen te bevorderen dat een ruim aanbod van publicaties beschikbaar is, met name literaire en wetenschappelijke werken, alsook werken bestemd voor een beperkt en specifiek publiek, en zij tevens de culturele ontwikkeling en diversiteit in Europa wensen te bevorderen en willen dat deze stelsels de consument cultureel voordeel opleveren; ERKENNENDE dat, naar het oordeel van een aantal lidstaten, grensoverschrijdende stelsels voor de vaststelling van boekenprijzen in een gemeenschappelijk taalgebied, hetzij op wettelijke basis hetzij op grond van overeenkomsten, een doeltreffend middel vormen om deze doelstellingen te verwezenlijken; ERKENNENDE dat stelsels voor vaste boekenprijzen volledig in overeenstemming dienen te zijn met de communautaire wetgeving en herinnerend aan het besluit van de Raad van 22 september 1997 betreffende grensoverschrijdende vaste boekenprijzen in Europese taalgebieden (1) en aan de prerogatieven van de Commissie, VERZOEKT DE COMMISSIE - met toepassing van de Europese mededingingsregels op de in grensoverschrijdende taalgebieden geldende afspraken rekening te houden met de bepalingen en de consequenties van artikel 128, lid 4, van het Verdrag, met de specifieke waarde van het boek als cultuurobject, met de bijzondere betekenis van de boekenmarkt voor de cultuur in het algemeen en met het relevante nationale cultuurbeleid; - dienovereenkomstig de voor de verwezenlijking van deze doelstellingen nu en in de toekomst meest geschikte oplossingen te onderzoeken. (1) PB C 305 van 7.10.1997, blz. 2.",
  "source": "EUR LEX"
}