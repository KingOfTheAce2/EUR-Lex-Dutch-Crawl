{
  "url": "http://www.w3.org/1999/xhtml\"><!--",
  "content": "L_2012295NL.01000901.xml 25.10.2012 NL Publicatieblad van de Europese Unie L 295/9 UITVOERINGSVERORDENING (EU) Nr. 984/2012 VAN DE COMMISSIE van 24 oktober 2012 houdende wijziging van Verordening (EG) nr. 391/2007 tot vaststelling van uitvoeringsbepalingen van Verordening (EG) nr. 861/2006 van de Raad, wat betreft de uitgaven die de lidstaten doen bij de tenuitvoerlegging van de in het kader van het gemeenschappelijk visserijbeleid geldende toezicht- en controleregelingen DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 861/2006 van de Raad van 22 mei 2006 houdende communautaire financieringsmaatregelen voor de tenuitvoerlegging van het gemeenschappelijk visserijbeleid en op het gebied van het zeerecht ( 1 ) , en met name artikel 8, lid 2, Overwegende hetgeen volgt: (1) Acties van de lidstaten op het gebied van visserijcontrole en -handhaving worden sinds 1990 door de Unie gefinancierd, in overeenstemming met de doelstellingen die bij Verordening (EG) nr. 2371/2002 van de Raad van 20 december 2002 inzake de instandhouding en de duurzame exploitatie van de visbestanden in het kader van het gemeenschappelijk visserijbeleid ( 2 ) zijn vastgesteld. (2) Verordening (EG) nr. 861/2006 voorziet onder meer in financieringsmaatregelen van de Unie voor uitgaven inzake visserijcontrole, -inspectie en -bewaking in de periode 2007-2013. Bij Verordening (EG) nr. 391/2007 van de Commissie ( 3 ) zijn bepalingen voor de uitvoering van dergelijke maatregelen vastgesteld. (3) Bij Verordening (EU) nr. 693/2011 van het Europees Parlement en de Raad ( 4 ) is de uiterste datum waarop de lidstaten de Commissie in kennis moeten stellen van hun jaarlijkse visserijcontroleprogramma, gewijzigd. (4) Ter vereenvoudiging en gezien de lage kosten van sommige investeringen is het aangewezen om projecten waarmee minder dan 40 000 EUR gemoeid is, te aanvaarden zonder dat de lidstaten gevraagd wordt deze te verantwoorden. (5) De regels inzake de bewijsstukken bij verzoeken om voorfinanciering moeten in overeenstemming worden gebracht met de desbetreffende bepalingen van Verordening (EG, Euratom) nr. 2342/2002 van de Commissie van 23 december 2002 tot vaststelling van uitvoeringsvoorschriften van Verordening (EG, Euratom) nr. 1605/2002 houdende het Financieel Reglement van toepassing op de algemene begroting van de Europese Gemeenschappen ( 5 ) . (6) Overeenkomstig het beginsel van goed financieel beheer moeten de lidstaten degelijk worden geïnformeerd over de geldende voorschriften inzake steunverlening door de Unie voor uitgaven op het gebied van visserijcontrole en -handhaving. (7) De voorschriften inzake de financiële bijdrage van de Unie aan nationale controleprogramma's moeten worden vereenvoudigd en verduidelijkt. (8) Investeringen op het gebied van controle en handhaving kunnen worden ontplooid door de bevoegde nationale autoriteiten, door overheidsinstanties of door de privésector. De uitgavendeclaratie moet op dit punt worden aangepast. (9) Verordening (EG) nr. 391/2007 moet daarom dienovereenkomstig worden gewijzigd. (10) De in deze verordening vervatte maatregelen zijn in overeenstemming met het advies van het Comité voor de visserij en de aquacultuur, HEEFT DE VOLGENDE VERORDENING VASTGESTELD: Artikel 1 Verordening (EG) nr. 391/2007 wordt als volgt gewijzigd: (1) artikel 3, lid 1, wordt vervangen door: „1.   Lidstaten die een financiële bijdrage wensen te ontvangen voor overeenkomstig artikel 8, onder a), van Verordening (EG) nr. 861/2006 gedane uitgaven, stellen de Commissie uiterlijk op 15 november van het jaar dat aan het betrokken uitvoeringsjaar voorafgaat, in kennis van hun jaarlijkse visserijcontroleprogramma.”; (2) artikel 5, onder c), wordt geschrapt; (3) de titel van artikel 10 wordt vervangen door „Voorfinanciering”; (4) de woorden „voorschot” en „Het voorgeschoten bedrag” in artikel 10, lid 1, worden vervangen door respectievelijk „voorfinanciering” en „De voorfinanciering”; (5) artikel 10, lid 2, wordt vervangen door: „2.   De voorfinanciering wordt betaald op basis van een het tussen de betrokken instantie en de leverancier gesloten contract of op basis van bewijsstukken aan de hand waarvan kan worden geverifieerd of de gefinancierde acties met de in lid 1 bedoelde projectvoorwaarden in overeenstemming zijn.”; (6) bijlage IV, onder a), punt iv), wordt vervangen door: „iv) reiskosten van inspecteurs, openbare aanklagers, rechters en vissers die deelnemen aan cursussen, en van de lesgevers;”; (7) bijlage V wordt als volgt gewijzigd: a) punt h) wordt vervangen door: „h) salariskosten van personeel van de nationale overheid, en vergoedingen;”; b) het volgende punt i) wordt toegevoegd: „i) subsidies.”; (8) bijlage VI, punt x), wordt vervangen door: „x) met betrekking tot opleidingen en seminars: informatie over het onderwerp, de spreker, een lijst van deelnemers, en de datum en plaats van de opleiding.”; (9) bijlage VII wordt vervangen door de bijlage bij de onderhavige verordening. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in de lidstaten, overeenkomstig de Verdragen. Gedaan te Brussel, 24 oktober 2012. Voor de Commissie De voorzitter José Manuel BARROSO ( 1 ) PB L 160 van 14.6.2006, blz. 1 . ( 2 ) PB L 358 van 31.12.2002, blz. 59 . ( 3 ) PB L 97 van 12.4.2007, blz. 30 . ( 4 ) PB L 192 van 22.7.2011, blz. 33 . ( 5 ) PB L 248 van 16.9.2002, blz. 1 . BIJLAGE \"BIJLAGE VII Uitgavendeclaratie UITGAVEN ( 1 ) IN VERBAND MET HET NATIONALE PROGRAMMA VOOR DE TOEPASSING VAN SYSTEMEN INZAKE CONTROLE, INSPECTIE EN TOEZICHT OP VISSERIJGEBIED zoals bedoeld in artikel 11 van Verordening (EG) nr. 391/2007 van de Commissie Besluit van de Commissie nr._ Nationaal referentienummer (indien van toepassing)_ Hierbij verklaart ondergetekende, _, namens de voor de betrokken financiële en controleprocedures bevoegde autoriteit, _, na controle dat alle onderstaande kosten overeenkomen met de totale kosten die in 20_, in overeenstemming met de betrokken nationale wetgeving, zijn betaald voor goedgekeurde projecten die verband houden met acties zoals bedoeld in artikel 8, onder a), van Verordening (EG) nr. 861/2006 van de Raad: a) Computertechnologie en IT-netwerken _EUR ( *1 ) b) Technologieën voor controle op afstand en elektronische registratie- en meldapparatuur _EUR c) Proefprojecten inzake nieuwe technologieën _EUR d) Opleidings- en uitwisselingsprogramma’s voor controlefunctionarissen _EUR e) Proefprogramma’s voor inspecties en waarnemingen _EUR f) Evaluatie van de overheidsuitgaven op controlegebied _EUR g) Seminars en media-instrumenten _EUR h) Aanschaf of modernisering van vaar- en vliegtuigen _EUR TOTAAL _EUR Ondergetekende verklaart tevens dat de uitgavendeclaratie accuraat is en dat in de betalingsaanvraag rekening is gehouden met eventuele terugvorderingen. De activiteiten hebben plaatsgevonden in overeenstemming met de doelstellingen die zijn vastgesteld in Verordening (EG) nr. 861/2006 en in Verordening (EG) nr. 391/2007 en met de bepalingen van Verordening (EG) nr. 2371/2002 van de Raad, en in het bijzonder wat betreft: — de naleving van de voorwaarden van Verordening (EG) nr. 391/2007. Ondergetekende verklaart dat aanbestede contracten zijn gegund op basis van de economisch voordeligste inschrijving, waarbij erop is gelet dat er geen sprake zou zijn van belangenconflicten, waarbij het transparantiebeginsel en het beginsel van gelijke behandeling in acht zijn genomen, en waarbij de Gemeenschapswetgeving inzake de coördinatie van de procedures voor het plaatsen van overheidsopdrachten voor werken, leveringen en diensten, voor zover van toepassing, is nageleefd; — de toepassing van beheers- en controleprocedures voor het verifiëren van de levering van de gecofinancierde goederen en diensten en van de waarheidsgetrouwheid van de uitgaven, voor het voorkomen, opsporen en corrigeren van onregelmatigheden, voor het vervolgen van fraude en voor het terugvorderen van ten onrechte betaalde bedragen. Ondergetekende verklaart ten slotte een/geen ( *2 ) voorschot te hebben ontvangen voor de actie(s) _ waarnaar hierboven wordt verwezen. De uitgavendeclaratie is naar waarheid opgesteld. Datum: Naam (in hoofdletters), stempel, functie en handtekening van de bevoegde autoriteit ( 1 ) De in artikel 8, onder a), punt i), van Verordening 861/2006 bedoelde investeringen kunnen worden ontplooid door de bevoegde nationale autoriteiten, door overheidsinstanties of door de privésector. ( *1 ) Exacte bedrag tot op twee decimalen nauwkeurig. ( *2 ) Doorhalen wat niet van toepassing is.\".",
  "source": "EUR LEX"
}