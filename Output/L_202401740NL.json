{
  "url": "http://www.w3.org/1999/xhtml\"><!--",
  "content": "L_202401740NL.000101.fmx.xml Publicatieblad van de Europese Unie NL L-serie 2024/1740 24.6.2024 UITVOERINGSVERORDENING (EU) 2024/1740 VAN DE COMMISSIE van 21 juni 2024 tot vaststelling van uitvoeringsbepalingen voor Verordening (EU) 2023/988 van het Europees Parlement en de Raad wat betreft de nadere regelingen voor consumenten en andere belanghebbenden om de Commissie in kennis te stellen van producten die een risico voor de gezondheid en veiligheid van consumenten zouden kunnen vormen en voor het doorzenden van die informatie naar de betrokken nationale autoriteiten (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2023/988 van het Europees Parlement en de Raad van 10 mei 2023 inzake algemene productveiligheid, tot wijziging van Verordening (EU) nr. 1025/2012 van het Europees Parlement en de Raad en Richtlijn (EU) 2020/1828 van het Europees Parlement en de Raad, en tot intrekking van Richtlijn 2001/95/EG van het Europees Parlement en de Raad en Richtlijn 87/357/EEG van de Raad ( 1 ) , en met name artikel 34, lid 4, Overwegende hetgeen volgt: (1) Verordening (EU) 2023/988 voorziet in de mogelijkheid voor consumenten en andere belanghebbenden om de Commissie via een apart gedeelte van de Safety Gate Portal in kennis te stellen van producten die een risico voor de gezondheid en veiligheid van consumenten zouden kunnen vormen. (2) Het door de Commissie vast te stellen informatiemechanisme moet de nadere regelingen voor het versturen van informatie door consumenten en voor het doorzenden van die informatie naar de betrokken nationale autoriteiten omvatten. Dit mechanisme zal naast nationale mechanismen bestaan die consumenten en andere belanghebbenden de mogelijkheid bieden klachten in te dienen bij de bevoegde autoriteiten, met name over productveiligheid, zoals bepaald in artikel 33, lid 4, van Verordening (EU) 2023/988. Al deze mechanismen moeten de overdracht van informatie van consumenten en andere belanghebbenden aan de autoriteiten vergemakkelijken en de autoriteiten helpen potentiële problemen op het gebied van productveiligheid op te sporen. (3) De Commissie moet de Safety Gate Portal zodanig ontwerpen dat mogelijk misbruik of mogelijke bedreigingen voor de technische beveiliging ervan worden voorkomen of tot een minimum worden beperkt. Consumenten en andere belanghebbenden moeten dit systeem gebruiken om zich te identificeren wanneer zij informatie naar de Commissie sturen over producten die een risico zouden kunnen vormen voor de gezondheid en veiligheid van consumenten en wanneer zij de status van hun klachten controleren. (4) Consumenten en andere belanghebbenden kunnen de Commissie informatie verstrekken over producten die een risico voor de gezondheid en veiligheid van consumenten zouden kunnen vormen, ook als zij het desbetreffende product niet hebben gekocht, maar het bijvoorbeeld alleen hebben gebruikt zonder er eigenaar van te zijn of het cadeau hebben gekregen. In die scenario’s is het mogelijk dat de consument of andere belanghebbende die deze informatie rapporteert, geen gedetailleerde informatie over het product of de toeleveringsketen ervan kan verstrekken. (5) De informatie die consumenten en andere belanghebbenden via de Safety Gate Portal indienen, moet zo volledig mogelijk zijn, zodat de relevante nationale autoriteiten kunnen zorgen voor een doeltreffende follow-up van die informatie. Aan de hand van de verstrekte informatie moeten het product en, voor zover die informatie beschikbaar is voor de consumenten of andere belanghebbenden, de toeleveringsketen ervan kunnen worden geïdentificeerd. Dit omvat met name de marktdeelnemer of de aanbieder van een onlinemarktplaats via welke zij het product hebben gekocht en, indien dit een andere persoon is, de voor het product verantwoordelijke persoon in de zin van artikel 16, lid 1, van Verordening (EU) 2023/988 of artikel 4 van Verordening (EU) 2019/1020 van het Europees Parlement en de Raad ( 2 ) . De verstrekte informatie moet ook de mogelijke risico’s voor de gezondheid en veiligheid van consumenten omvatten. Om een passende follow-up van de verstrekte informatie mogelijk te maken, moeten consumenten of andere belanghebbenden aangeven in welke lidstaat zij verblijven of, indien dit de follow-up voor de consument of andere belanghebbende vergemakkelijkt, bijvoorbeeld wat de taal voor communicatie betreft, in welke lidstaat zij gevestigd zijn. (6) Ter verificatie van de juistheid en relevantie van de door consumenten en andere belanghebbenden verstrekte informatie over producten die een risico voor de gezondheid en veiligheid van consumenten zouden kunnen vormen, moet de Commissie het specifieke gedeelte van de Safety Gate Portal waar de informatie wordt ingediend, zodanig ontwerpen dat voorafgaand filteren mogelijk is. Een filter moet ervoor zorgen dat alleen informatie met betrekking tot productveiligheidskwesties wordt bewaard, en niet, bijvoorbeeld, informatie die verband houdt met de slechte werking van producten die geen veiligheidsrisico’s met zich meebrengt. Het filteren moet worden geautomatiseerd om ervoor te zorgen dat de verificatie snel kan worden uitgevoerd, zodat gevallen die veiligheidsproblemen met zich meebrengen onverwijld aan de bevoegde nationale autoriteiten kunnen worden toegezonden. Dit systeem moet de nationale autoriteiten in staat stellen producten die een risico voor de gezondheid en veiligheid van consumenten zouden kunnen vormen, doeltreffend aan te pakken. (7) Zodra deze automatische filtering is toegepast, moet de Commissie de informatie doorgeven aan de betrokken lidstaten en er tegelijkertijd voor zorgen dat alle lidstaten toegang hebben tot de informatie in het systeem. Om een passende follow-up door de betrokken lidstaten te waarborgen, moet de informatie worden toegezonden aan de lidstaat waar de consument of andere belanghebbende die deze informatie heeft ingediend, verblijft of gevestigd is en, in voorkomend geval, de lidstaat waar het product is gekocht, alsook de lidstaat waar de voor het product verantwoordelijke persoon in de zin van artikel 4 van Verordening (EU) 2019/1020 of artikel 16, lid 1, van Verordening (EU) 2023/988 of de betrokken aanbieder van een onlinemarktplaats is gevestigd. Het systeem moet zodanig worden ontworpen dat gevallen waarin een product risico’s voor de gezondheid en veiligheid van consumenten vormt, aan die lidstaten worden doorgegeven om een passende follow-up te waarborgen. Deze wijze van informatietoezending aan de betrokken lidstaten sluit aan bij de huidige praktijk in het kader van het Safety Business Gateway-systeem, waarmee bedrijven de autoriteiten informeren over productveiligheidskwesties. De indiening van informatie bij de betrokken lidstaten mag niet beletten dat andere lidstaten toegang krijgen tot die informatie en er follow-up aan geven. (8) De door consumenten of andere belanghebbenden verstrekte persoonsgegevens moeten door de Commissie worden verwerkt in overeenstemming met het Unierecht inzake de bescherming van persoonsgegevens. Verordeningen (EU) 2016/679 ( 3 ) en (EU) 2018/1725 ( 4 ) van het Europees Parlement en de Raad en Richtlijn 2002/58/EG van het Europees Parlement en de Raad ( 5 ) zijn van overeenkomstige toepassing op de verwerking van persoonsgegevens in het kader van deze verordening. Wanneer consumenten een product op de Safety Gate Portal melden, mogen alleen de persoonsgegevens die nodig zijn voor de melding van het gevaarlijke product worden bewaard, en dit op evenredige wijze en gedurende maximaal vijf jaar nadat de gegevens zijn ingevoerd. (9) Overeenkomstig artikel 42, lid 1, van Verordening (EU) 2018/1725 is de Europese Toezichthouder voor gegevensbescherming geraadpleegd, en op 26 maart 2024 heeft hij een advies uitgebracht. (10) Deze verordening moet van toepassing zijn met ingang van dezelfde datum als Verordening (EU) 2023/988. (11) De in deze verordening vervatte maatregelen zijn in overeenstemming met het advies van het bij artikel 46, lid 1, van Verordening (EU) 2023/988 ingestelde comité inzake algemene productveiligheid, HEEFT DE VOLGENDE VERORDENING VASTGESTELD: Artikel 1 Door consumenten en andere belanghebbenden te verstrekken informatie 1.   De Commissie ontwerpt de Safety Gate Portal zodanig dat consumenten en andere belanghebbenden de Commissie in kennis kunnen stellen van producten die een risico zouden kunnen vormen voor de gezondheid en veiligheid van consumenten, en de volgende informatie kunnen verstrekken: a) kenmerken ter identificatie van het product dat mogelijk een risico vormt voor de gezondheid en veiligheid van consumenten; b) alle beschikbare gegevens over de toeleveringsketen van het desbetreffende product, met name over de marktdeelnemer of de aanbieder van een onlinemarktplaats via welke zij het product hebben gekocht en het land waar deze marktdeelnemer of aanbieder van een onlinemarktplaats is gevestigd, en de voor het product verantwoordelijke persoon in de zin van artikel 4 van Verordening (EU) 2023/988 of artikel 16, lid 1, van Verordening (EU) 2019/1020; c) elementen ter staving van het vermoedelijke risico van het product voor de gezondheid en veiligheid van consumenten, in voorkomend geval met inbegrip van een beschrijving en de omstandigheden van het relevante ongeval en een beschrijving van het letsel dat of de andere schade die is opgelopen; d) hun lidstaat van verblijf of de lidstaat waar zij zijn gevestigd; e) hun naam en contactgegevens; f) alle informatie over rechtstreeks contact tussen de consument of andere belanghebbende met de betrokken marktdeelnemer of aanbieder van een onlinemarktplaats. 2.   De Commissie ontwerpt de Safety Gate Portal zodanig dat mogelijk misbruik of mogelijke bedreigingen voor de technische beveiliging ervan worden voorkomen of tot een minimum worden beperkt. Artikel 2 Verificatie van de juistheid en relevantie van de ingediende informatie De Commissie ontwerpt een specifiek gedeelte van de Safety Gate Portal op zodanige wijze dat, na ontvangst van de overeenkomstig artikel 1, lid 1, via de Safety Gate Portal ingediende informatie, die informatie op geautomatiseerde wijze door de Portal wordt gefilterd om na te gaan of de door de consument of andere belanghebbende verstrekte informatie betrekking heeft op een productveiligheidskwestie. Artikel 3 Toezending van de informatie door de Commissie aan de betrokken lidstaat of lidstaten 1.   Indien uit de overeenkomstig artikel 2 uitgevoerde verificatie blijkt dat de door de consument of andere belanghebbende verstrekte informatie betrekking heeft op een productveiligheidskwestie, geeft de Commissie die informatie onverwijld door aan de volgende lidstaat of lidstaten: a) de lidstaat waar de consument of de andere belanghebbende die deze informatie heeft verstrekt, verblijft of gevestigd is, naargelang het geval; b) de lidstaat waar het product is gekocht, voor zover van toepassing; c) de lidstaat waar de voor het product verantwoordelijke persoon in de zin van artikel 4 van Verordening (EU) 2019/1020 of artikel 16, lid 1, van Verordening (EU) 2023/988 of de betrokken aanbieder van een onlinemarktplaats is gevestigd, voor zover van toepassing. 2.   De Commissie stelt de consument of andere belanghebbende in kennis van haar optreden en, in voorkomend geval, van de toezending aan de lidstaat of lidstaten van de in lid 1 bedoelde informatie. 3.   De Commissie ontwerpt de Safety Gate Portal zodanig dat alle andere lidstaten toegang hebben tot de door de consument of belanghebbende ingediende informatie op het moment dat de informatie overeenkomstig lid 1 aan de betrokken lidstaat of lidstaten wordt doorgegeven. Artikel 4 Bewaring van gegevens De persoonsgegevens die door consumenten en andere belanghebbenden worden verstrekt, worden in de Safety Gate Portal en in de nationale systemen niet langer bewaard dan nodig is voor een passende follow-up van de zaken. Deze gegevens worden in ieder geval gedurende maximaal vijf jaar na de invoer ervan bewaard. Artikel 5 Inwerkingtreding en datum van toepassing Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Zij is van toepassing met ingang van 13 december 2024. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 juni 2024. Voor de Commissie De voorzitter Ursula VON DER LEYEN ( 1 ) PB L 135 van 23.5.2023, blz. 1 , ELI: http://data.europa.eu/eli/reg/2023/988/oj . ( 2 ) Verordening (EU) 2019/1020 van het Europees Parlement en de Raad van 20 juni 2019 betreffende markttoezicht en conformiteit van producten en tot wijziging van Richtlijn 2004/42/EG en de Verordeningen (EG) nr. 765/2008 en (EU) nr. 305/2011 ( PB L 169 van 25.6.2019, blz. 1 , ELI: http://data.europa.eu/eli/reg/2019/1020/oj ). ( 3 ) Verordening (EU) 2016/679 van het Europees Parlement en de Raad van 27 april 2016 betreffende de bescherming van natuurlijke personen in verband met de verwerking van persoonsgegevens en betreffende het vrije verkeer van die gegevens en tot intrekking van Richtlijn 95/46/EG (algemene verordening gegevensbescherming) ( PB L 119 van 4.5.2016, blz. 1 , ELI: http://data.europa.eu/eli/reg/2016/679/oj ). ( 4 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 , ELI: http://data.europa.eu/eli/reg/2018/1725/oj ). ( 5 ) Richtlijn 2002/58/EG van het Europees Parlement en de Raad van 12 juli 2002 betreffende de verwerking van persoonsgegevens en de bescherming van de persoonlijke levenssfeer in de sector elektronische communicatie (richtlijn betreffende privacy en elektronische communicatie) ( PB L 201 van 31.7.2002, blz. 37 , ELI: http://data.europa.eu/eli/dir/2002/58/oj ). ELI: http://data.europa.eu/eli/reg_impl/2024/1740/oj ISSN 1977-0758 (electronic edition)",
  "source": "EUR LEX"
}