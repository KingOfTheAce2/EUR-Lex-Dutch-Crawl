{
  "url": "http://www.w3.org/1999/xhtml\"><!--",
  "content": "L_2021360NL.01012201.xml 11.10.2021 NL Publicatieblad van de Europese Unie L 360/122 UITVOERINGSBESLUIT (EU) 2021/1780 VAN DE RAAD van 5 oktober 2021 tot wijziging van Beschikking 2009/790/EG waarbij Polen wordt gemachtigd een maatregel toe te passen die afwijkt van artikel 287 van Richtlijn 2006/112/EG betreffende het gemeenschappelijke stelsel van belasting over de toegevoegde waarde DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Richtlijn 2006/112/EG van de Raad van 28 november 2006 betreffende het gemeenschappelijke stelsel van belasting over de toegevoegde waarde ( 1 ) , en met name artikel 395, lid 1, eerste alinea, Gezien het voorstel van de Europese Commissie, Overwegende hetgeen volgt: (1) Op grond van artikel 287, punt 14, van Richtlijn 2006/112/EG mag de Republiek Polen (“Polen”) vrijstelling van btw verlenen aan belastingplichtigen met een jaaromzet die ten hoogste gelijk is aan de tegenwaarde van 10 000 EUR in de nationale munteenheid tegen de op de dag van zijn toetreding geldende omrekeningskoers. (2) Op grond van Beschikking 2009/790/EG van de Raad ( 2 ) is Polen gemachtigd om een bijzondere maatregel in te voeren die afwijkt van artikel 287 van Richtlijn 2006/112/EG, teneinde belastingplichtigen met een jaaromzet van niet meer dan de tegenwaarde van 40 000 EUR in nationale munteenheid van de btw vrij te stellen (“de afwijkende maatregel”). (3) Polen werd bij Uitvoeringsbesluit (EU) 2018/1919 van de Raad ( 3 ) gemachtigd de afwijkende maatregel toe te passen tot en met 31 december 2021 dan wel de datum van inwerkingtreding van een richtlijn tot wijziging van de bepalingen van de artikelen 281 tot en met 294 van Richtlijn 2006/112/EG, indien deze datum eerder valt. (4) Bij brief, ingekomen bij de Commissie op 1 maart 2021, heeft Polen bij de Commissie een verzoek ingediend om de afwijkende maatregel te mogen blijven toepassen tot en met 31 december 2024 (“het verzoek”). (5) Op grond van Richtlijn 2006/112/EG, artikel 395, lid 2, tweede alinea, heeft de Commissie de overige lidstaten, behalve Cyprus, bij brief van 25 maart 2021 en Cyprus bij brief van 26 maart 2021 het verzoek doen toekomen. Bij brief van 29 maart 2021 heeft de Commissie Polen meegedeeld dat zij over alle gegevens beschikte die zij nodig achtte voor de beoordeling van het verzoek. (6) De afwijkende maatregel is in overeenstemming met de doelstellingen van de mededeling van de Commissie van 25 juni 2008 getiteld ““Denk eerst klein” — Een “Small Business Act” voor Europa”. (7) Volgens de door Polen verstrekte gegevens zal de afwijkende maatregel geen noemenswaardige invloed zal hebben op de totale belastingopbrengst in Polen in het stadium van het eindverbruik. Belastingplichtigen zullen nog altijd kunnen kiezen voor het normale btw-stelsel. (8) Na de inwerkingtreding van Verordening (EU, Euratom) 2021/769 van de Raad ( 4 ) zal Polen geen compensatieberekening met betrekking tot het overzicht van de eigen btw-middelen voor het begrotingsjaar 2021. (9) Gezien het mogelijke positieve effect van de derogatiemaatregel voor de vereenvoudiging van de btw-verplichtingen door de vermindering van de administratieve lasten en kosten voor kleine ondernemingen, moet Polen worden gemachtigd de derogatiemaatregel gedurende een nieuwe periode toe te passen. (10) Bij Richtlijn (EU) 2020/285 van de Raad ( 5 ) zijn de artikelen 281 tot en met 294 van Richtlijn 2006/112/EG gewijzigd wat betreft de bijzondere regeling voor kleine ondernemingen, waarbij nieuwe regels voor kleine ondernemingen werden vastgesteld, met inbegrip van de maximumdrempel van de jaaromzet van de lidstaten van 85 000 EUR of de tegenwaarde daarvan in de nationale munteenheid. (11) De machtiging tot toepassing van de afwijkende maatregel moet in de tijd beperkt worden. De periode moet lang genoeg zijn om te kunnen evalueren of de drempel doeltreffend en passend is. Bovendien moeten de lidstaten op grond van Richtlijn (EU) 2020/285 uiterlijk op 31 december 2024 de nodige wettelijke en bestuursrechtelijke bepalingen vaststellen en bekendmaken om aan artikel 1 van die richtlijn te voldoen en moeten zij deze bepalingen met ingang van 1 januari 2025 toepassen. Het is derhalve passend Polen te machtigen de afwijkende maatregel toe te passen tot en met 31 december 2024. (12) Beschikking 2009/790/EG moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Artikel 2 van Beschikking 2009/790/EG wordt vervangen door: “Artikel 2 Deze beschikking is van toepassing van 1 januari 2010 tot en met 31 december 2024.”. Artikel 2 Dit besluit wordt van kracht op de datum van kennisgeving. Artikel 3 Dit besluit is gericht tot de Republiek Polen. Gedaan te Luxemburg, 5 oktober 2021. Voor de Raad De voorzitter A. Šircelj ( 1 ) PB L 347 van 11.12.2006, blz. 1 . ( 2 ) Beschikking 2009/790/EG van de Raad van 20 oktober 2009 waarbij de Republiek Polen wordt gemachtigd een maatregel toe te passen die afwijkt van artikel 287 van Richtlijn 2006/112/EG betreffende het gemeenschappelijke stelsel van belasting over de toegevoegde waarde ( PB L 283 van 30.10.2009, blz. 53 ). ( 3 ) Uitvoeringsbesluit (EU) 2018/1919 van de Raad van 4 december 2018 tot wijziging van Beschikking 2009/790/EG waarbij Polen wordt gemachtigd een maatregel toe te passen die afwijkt van artikel 287 van Richtlijn 2006/112/EG betreffende het gemeenschappelijke stelsel van belasting over de toegevoegde waarde ( PB L 311 van 7.12.2018, blz. 32 ). ( 4 ) Verordening (EU, Euratom) 2021/769 van de Raad van 30 april 2021 tot wijziging van Verordening (EEG, Euratom) nr. 1553/89 betreffende de definitieve uniforme regeling voor de inning van de eigen middelen uit de belasting over de toegevoegde waarde ( PB L 165 van 11.5.2021, blz. 9 ). ( 5 ) Richtlijn (EU) 2020/285 van de Raad van 18 februari 2020 tot wijziging van Richtlijn 2006/112/EG betreffende het gemeenschappelijke stelsel van belasting over de toegevoegde waarde wat betreft de bijzondere regeling voor kleine ondernemingen en Verordening (EU) nr. 904/2010 betreffende de administratieve samenwerking en uitwisseling van inlichtingen voor doeleinden van toezicht op de juiste uitvoering van de bijzondere regeling voor kleine ondernemingen ( PB L 62 van 2.3.2020, blz. 13 ).",
  "source": "EUR LEX"
}