{
  "url": "http://www.w3.org/1999/xhtml\">",
  "content": "L_202401317NL.000101.fmx.xml Publicatieblad van de Europese Unie NL L-serie 2024/1317 16.5.2024 VERORDENING (EU) 2024/1317 VAN DE COMMISSIE van 15 mei 2024 tot wijziging van Verordening (EU) 2023/1803 wat International Accounting Standard 7 en International Financial Reporting Standard 7 betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1606/2002 van het Europees Parlement en de Raad van 19 juli 2002 betreffende de toepassing van internationale standaarden voor jaarrekeningen ( 1 ) , en met name artikel 3, lid 1, Overwegende hetgeen volgt: (1) Bij Verordening (EU) 2023/1803 van de Commissie ( 2 ) zijn bepaalde op 8 september 2022 bestaande internationale standaarden en interpretaties voor jaarrekeningen goedgekeurd. (2) Op 25 mei 2023 heeft de International Accounting Standards Board bepaalde wijzigingen aangebracht in International Accounting Standard 7 Kasstroomoverzicht (“IAS 7”) en International Financial Reporting Standard 7 Financiële instrumenten: informatieverschaffing (“IFRS 7”). Met de wijzigingen zijn informatieverschaffingsvereisten ingevoerd met betrekking tot financieringsovereenkomsten van leveranciers van ondernemingen. (3) Deze nieuwe vereisten moeten gebruikers van jaarrekeningen informatie verschaffen waarmee zij in staat worden gesteld het effect van financieringsovereenkomsten op de verplichtingen en kasstromen van een onderneming te beoordelen, en inzicht kunnen krijgen welk effect financieringsovereenkomsten van leveranciers hebben op de blootstelling aan liquiditeitsrisico van een onderneming en hoe de onderneming zou kunnen worden beïnvloed indien zij niet langer over de overeenkomsten beschikte. (4) Na overleg met de European Financial Reporting Advisory Group (Efrag) concludeert de Commissie dat de wijzigingen in IAS 7 en IFRS 7 voldoen aan de in artikel 3, lid 2, van Verordening (EG) nr. 1606/2002 vastgestelde criteria voor goedkeuring. (5) Verordening (EU) 2023/1803 moet daarom dienovereenkomstig worden gewijzigd. (6) De in deze verordening vervatte maatregelen zijn in overeenstemming met het advies van het Regelgevend Comité voor financiële verslaglegging, HEEFT DE VOLGENDE VERORDENING VASTGESTELD: Artikel 1 In de bijlage bij Verordening (EU) 2023/1803 worden International Accounting Standard 7 Kasstroomoverzicht en International Financial Reporting Standard 7 Financiële instrumenten: informatieverschaffing gewijzigd overeenkomstig de bijlage bij deze verordening. Artikel 2 Elke onderneming past de in artikel 1 bedoelde wijzigingen toe uiterlijk vanaf de aanvangsdatum van haar eerste boekjaar dat op of na 1 januari 2024 van start gaat. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 15 mei 2024. Voor de Commissie De voorzitter Ursula VON DER LEYEN ( 1 ) PB L 243 van 11.9.2002, blz. 1 , ELI: http://data.europa.eu/eli/reg/2002/1606/2008-04-10 . ( 2 ) PB L 237 van 26.9.2023, blz. 1 , ELI: http://data.europa.eu/eli/reg/2023/1803/oj . BIJLAGE Regelingen voor leveranciersfinanciering Wijzigingen in IAS 7 en IFRS 7 Wijzigingen in IAS 7 Het kasstroomoverzicht De alinea’s 44F, 44G en 44H en de bijbehorende kopjes, alsook de alinea’s 62 en 63, worden toegevoegd. Voor de leesbaarheid zijn deze alinea’s en hun kopjes niet onderstreept. Het kopje vóór alinea 53 wordt gewijzigd. REGELINGEN VOOR LEVERANCIERSFINANCIERING 44F Een entiteit moet informatie verschaffen over haar regelingen voor leveranciersfinanciering (zoals beschreven in alinea 44G) die gebruikers van jaarrekeningen in staat stellen de effecten van die regelingen op de verplichtingen en kasstromen van de entiteit en op de blootstelling van de entiteit aan het liquiditeitsrisico te beoordelen. 44G Regelingen voor leveranciersfinanciering worden erdoor gekenmerkt dat een of meer kapitaalverstrekkers aanbieden bedragen te betalen die een entiteit aan haar leveranciers verschuldigd is, en dat de entiteit bereid is overeenkomstig de voorwaarden van de regelingen te betalen op dezelfde datum als of op een latere datum dan die waarop de leveranciers worden betaald. Deze regelingen bieden aan de entiteit verlengde betalingstermijnen, of aan de leveranciers van de entiteit vervroegde betalingstermijnen, in vergelijking met de desbetreffende vervaldatum van de factuurbetaling. Regelingen voor leveranciersfinanciering worden vaak aangeduid als regelingen voor aanbodketenfinanciering, financiering van schulden of reverse factoring. Regelingen die uitsluitend kredietverbeteringen voor de entiteit zijn (bijvoorbeeld financiële garanties met inbegrip van als garantie gebruikte kredietbrieven), of instrumenten die door de entiteit worden gebruikt om de verschuldigde bedragen rechtstreeks met een leverancier af te wikkelen (bijvoorbeeld kredietkaarten), zijn geen regelingen voor leveranciersfinanciering. 44H Om aan de doelstellingen in alinea 44F te voldoen, moet een entiteit voor haar regelingen voor leveranciersfinanciering het volgende in geaggregeerde vorm vermelden: a) de voorwaarden van de regelingen (bijvoorbeeld verlengde betalingstermijnen en gestelde zekerheden of garanties). Een entiteit moet echter afzonderlijk de voorwaarden vermelden van regelingen waarvoor afwijkende voorwaarden bestaan; b) aan het begin en het einde van de verslagperiode: i) de in het overzicht van de financiële positie van de entiteit gepresenteerde boekwaarden, en bijbehorende posten, van de financiële verplichtingen die deel uitmaken van een regeling voor leveranciersfinanciering; ii) de boekwaarde, en de bijbehorende posten, van de in punt i) vermelde financiële verplichtingen waarvoor leveranciers reeds betalingen van de kapitaalverstrekkers hebben ontvangen; iii) de reeks vervaldata van betalingen (bijvoorbeeld 30-40 dagen na de factuurdatum) voor de in punt i) vermelde financiële verplichtingen en voor de vergelijkbare handelsschulden die geen deel uitmaken van een regeling voor leveranciersfinanciering. Vergelijkbare handelsschulden zijn bijvoorbeeld handelsschulden van de entiteit binnen dezelfde branche of jurisdictie als de in punt i) vermelde financiële verplichtingen. Indien het om brede reeksen van vervaldata voor betalingen gaat, moet een entiteit toelichtende informatie verstrekken over die reeksen of bijkomende reeksen vermelden (bijvoorbeeld gestratificeerde reeksen); c) het type en het effect van niet-geldelijke veranderingen in de boekwaarden van de in punt b), i), vermelde financiële verplichtingen. Voorbeelden van niet-geldelijke veranderingen zijn het effect van bedrijfscombinaties, wisselkoersverschillen of andere transacties waarvoor het gebruik van geldmiddelen of kasequivalenten niet vereist is (zie alinea 43). … INGANGSDATUM EN OVERGANG … 62 Bij Regelingen voor leveranciersfinanciering , uitgegeven in mei 2023, zijn de alinea’s 44F, 44G en 44H toegevoegd. Een entiteit moet deze wijzigingen toepassen op jaarlijkse verslagperioden die op of na 1 januari 2024 aanvangen. Eerdere toepassing is toegestaan. Als een entiteit deze wijzigingen op een eerdere periode toepast, moet zij dit feit vermelden. 63 Bij de toepassing van Regelingen voor leveranciersfinanciering is een entiteit niet verplicht het volgende te vermelden: a) vergelijkende informatie voor verslagperioden die wordt gepresenteerd vóór de aanvang van de jaarlijkse verslagperiode waarin de entiteit die wijzigingen voor het eerst toepast; b) de informatie die anderszins op grond van alinea 44H, b, ii) en iii), is vereist bij de aanvang van de jaarlijkse verslagperiode waarin de entiteit die wijzigingen voor het eerst toepast; c) de anderszins op grond van de alinea’s 44F, 44G en 44H vereiste informatie voor elke tussentijdse periode, die wordt gepresenteerd binnen de jaarlijkse verslagperiode waarin de entiteit die wijzigingen voor het eerst toepast. Wijzigingen in IFRS 7 Financiële instrumenten: informatieverschaffing Alinea 44JJ wordt toegevoegd. In bijlage B wordt alinea B11F gewijzigd. INGANGSDATUM EN OVERGANG … 44JJ Bij Regelingen voor leveranciersfinanciering , uitgegeven in mei 2023, waarbij ook IAS 7 is gewijzigd, is alinea B11F gewijzigd. Een entiteit moet die wijziging toepassen wanneer zij de wijzigingen in IAS 7 toepast. … Bijlage B Toepassingsleidraad … AARD EN OMVANG VAN RISICO'S DIE VOORTVLOEIEN UIT FINANCIËLE INSTRUMENTEN (ALINEA’S 31 TOT EN MET 42) … Kwantitatieve toelichting van het liquiditeitsrisico (alinea’s 34(a) en 39(a) en (b)) … B11F Andere factoren die een entiteit zou kunnen overwegen bij het verschaffen van de informatie die op grond van alinea 39(c), vereist is, zijn onder meer het feit of de entiteit: a) toegezegde kredietfaciliteiten (bv. handelspapierfaciliteiten) of andere kredietlijnen (bv. beschikbare kredietfaciliteiten) heeft waarmee ze aan haar liquiditeitsbehoeften kan voldoen; b) bij centrale banken deposito’s aanhoudt om aan haar liquiditeitsbehoeften te voldoen; c) zeer verschillende financieringsbronnen heeft; d) in haar activa of in haar financieringsbronnen belangrijke concentraties van liquiditeitsrisico heeft; e) internecontroleprocedures en noodplannen heeft voor het beheer van het liquiditeitsrisico; f) instrumenten heeft die in bepaalde gevallen vervroegd moeten worden afgelost (bijvoorbeeld wanneer de kredietrating van de entiteit neerwaarts wordt bijgesteld); g) instrumenten heeft die haar zouden kunnen verplichten zekerheden te verstrekken (bv. margestortingen voor derivaten); h) instrumenten heeft die haar de keuze laten om haar financiële verplichtingen af te wikkelen door levering van geldmiddelen (of een ander financieel actief) of door levering van haar eigen aandelen; i) instrumenten heeft die het voorwerp uitmaken van “master netting”-overeenkomsten, of j) toegang heeft gehad of toegang heeft tot faciliteiten in het kader van regelingen voor leveranciersfinanciering (zoals beschreven in alinea 44G van IAS 7) die de entiteit verlengde betalingstermijnen of de leveranciers van de entiteit vervroegde betalingstermijnen biedt. ELI: http://data.europa.eu/eli/reg/2024/1317/oj ISSN 1977-0758 (electronic edition)",
  "source": "EUR LEX"
}