{
  "url": "http://www.w3.org/1999/xhtml\"><!--",
  "content": "L_2012251NL.01004901.xml 18.9.2012 NL Publicatieblad van de Europese Unie L 251/49 BESLUIT VAN DE COMMISSIE van 17 september 2012 betreffende Eurostat (2012/504/EU) DE EUROPESE COMMISSIE, Gezien het Verdrag betreffende de werking van de Europese Unie, Overwegende hetgeen volgt: (1) Verordening (EG) nr. 223/2009 van het Europees Parlement en de Raad van 11 maart 2009 betreffende de Europese statistiek ( 1 ) is het juridische basiskader voor de Europese statistiek. Die verordening verwijst naar de Commissie (Eurostat) als de statistische autoriteit van de Unie, die verantwoordelijk is voor de ontwikkeling, productie en verspreiding van Europese statistieken. (2) Europese statistieken moeten door Eurostat worden ontwikkeld, geproduceerd en verspreid in overeenstemming met de statistische beginselen in het Verdrag betreffende de werking van de Europese Unie en Verordening (EG) nr. 223/2009, die zijn uitgewerkt in de praktijkcode Europese statistieken, zoals herzien en bijgewerkt door het Comité voor het Europees statistisch systeem op 28 september 2011. (3) Verordening (EG) nr. 223/2009 voorziet ook in de bescherming van vertrouwelijke gegevens, die uitsluitend voor statistische doeleinden mogen worden gebruikt. (4) De Commissie heeft zich ertoe verbonden de statistische governance in de Unie te versterken en bovengenoemde statistische beginselen in acht te nemen ( 2 ) . Deze verbintenis werd bevestigd en uitgewerkt in de mededeling van de Commissie aan het Europees Parlement en de Raad van 15 april 2011„Naar een robuust kwaliteitsbeheer voor de Europese statistiek” ( 3 ) . Dit besluit moet worden gezien als een hernieuwde verbintenis van de Commissie inzake het vertrouwen dat kan worden gesteld in Europese statistieken die zijn ontwikkeld, geproduceerd en verspreid door Eurostat. (5) Er moet rekening worden gehouden met recente ontwikkelingen met betrekking tot het kader voor economische governance van de Unie die gevolgen hebben gehad voor het statistische domein. Dit betreft in het bijzonder de statistische onafhankelijkheid, zoals neergelegd in Verordening (EU) nr. 1175/2011 van het Europees Parlement en de Raad van 16 november 2011 tot wijziging van Verordening (EG) nr. 1466/97 van de Raad over versterking van het toezicht op begrotingssituaties en het toezicht op en de coördinatie van het economisch beleid ( 4 ) . (6) In dit verband moet de Commissie bij de uitoefening van haar bevoegdheden als tot aanstelling bevoegd gezag met betrekking tot de aanwerving, de overplaatsing en het ontslag van de directeur-generaal van Eurostat, in overeenstemming met het ambtenarenstatuut, rekening houden met de noodzaak de onafhankelijkheid, objectiviteit en efficiëntie bij de uitoefening van zijn of haar verantwoordelijkheden te waarborgen en een transparante procedure volgen die alleen op professionele criteria gebaseerd is. (7) Bovendien heeft Eurostat specifieke taken gekregen bij Verordening (EG) nr. 479/2009 van de Raad van 25 mei 2009 betreffende de toepassing van het aan het Verdrag tot oprichting van de Europese Gemeenschap gehechte Protocol betreffende de procedure bij buitensporige tekorten ( 5 ) . (8) Verder moet Eurostat, zoals wordt uiteengezet in de mededeling van de Commissie aan het Europees Parlement en de Raad over „de productiemethode voor EU-statistieken: een visie voor de komende tien jaar” ( 6 ) , een statistische dienstverlening van hoge kwaliteit bieden door ook de relaties met de organen van de Unie te versterken, teneinde te anticiperen op statistische behoeften en het gebruik van bestaande statistieken uit te breiden. Dit betekent ook dat er nauwere banden met andere diensten van de Commissie tot stand moeten worden gebracht. (9) Statistieken moeten worden gedefinieerd onder verwijzing naar Verordening (EG) nr. 223/2009. Voor de toepassing van dit besluit moet ook een onderscheid worden gemaakt tussen Europese statistieken en andere statistieken. (10) De vaststelling van beleidsdoelstellingen en het bepalen van de informatie die voor het bereiken daarvan noodzakelijk is, is de taak van de beleidsmakers. Die activiteiten moeten daarom onder het mandaat en de verantwoordelijkheid van de betrokken diensten van de Commissie vallen, terwijl Eurostat zorg moet dragen voor de programmering van de activiteiten met betrekking tot Europese statistieken, daarbij rekening houdend met de behoeften van de gebruikers, relevante beleidsontwikkelingen en de beschikbare middelen. (11) De activiteiten van de Commissie met betrekking tot andere statistieken moeten worden onderworpen aan een plannings- en coördinatieprocedure, teneinde geconsolideerde informatie over deze activiteiten te waarborgen. Deze procedure moet worden gestuurd door Eurostat, terwijl de reikwijdte beperkt moet zijn tot onderwerpen waarover overeenstemming is bereikt tussen de betrokken diensten van de Commissie en Eurostat. (12) Wat Europese statistieken zijn, wordt bepaald door het Europese statistische programma en het desbetreffende jaarprogramma van de werkzaamheden. (13) Om het publieke vertrouwen in Europese statistieken te waarborgen en door Eurostat ontwikkelde, geproduceerde en verspreide statistieken van hoge kwaliteit te bevorderen, moet een labeling van Europese statistieken worden ontwikkeld en toegepast. (14) De ontwikkeling, productie en verspreiding van Europese statistieken van hoge kwaliteit moet worden gewaarborgd door de directeur-generaal van Eurostat, die de hoofdstatisticus is. Bovendien behoort tot zijn of haar taken ook de coördinatie van de statistische activiteiten van de Commissie, teneinde de kwaliteit te waarborgen en de responslast zo gering mogelijk te houden. Daarom moet de hoofdstatisticus ook worden geraadpleegd over de ontwikkeling en productie van andere statistieken. (15) Nauwe samenwerking tussen Eurostat en andere diensten van de Commissie ten aanzien van statistische activiteiten en de juiste coördinatie van deze activiteiten door de hoofdstatisticus moeten de samenhang en de vergelijkbaarheid van Europese statistieken waarborgen en ervoor zorgen dat deze statistieken beter zijn afgestemd op toekomstige uitdagingen, in het bijzonder op de noodzaak de responslast en de administratieve belasting zo gering mogelijk te houden. Daartoe moet ook toegang tot administratieve gegevensbronnen binnen de Commissie worden verleend, voor zover dit kosteneffectief is en noodzakelijk is voor de ontwikkeling, productie en verspreiding van Europese statistieken. (16) Verordening (EG) nr. 45/2001 van het Europees Parlement en de Raad van 18 december 2000 betreffende de bescherming van natuurlijke personen in verband met de verwerking van persoonsgegevens door de communautaire instellingen en organen en betreffende het vrije verkeer van die gegevens ( 7 ) is van toepassing voor zover Eurostat persoonsgegevens verwerkt. Bovendien moeten op basis van persoonsgegevens geproduceerde Europese statistieken genderspecifiek zijn wanneer dat relevant is. (17) Het is daarom noodzakelijk de rol en de verantwoordelijkheden van Eurostat binnen de Commissie nader te definiëren en te verduidelijken. (18) Besluit 97/281/EG van de Commissie van 21 april 1997 inzake de rol van Eurostat bij de productie van communautaire statistieken ( 8 ) moet worden ingetrokken, HEEFT HET VOLGENDE BESLUIT VASTGESTELD: Artikel 1 Onderwerp Dit besluit legt de rol en de verantwoordelijkheden van Eurostat binnen de interne organisatie van de Commissie ten aanzien van de ontwikkeling, productie en verspreiding van statistieken vast. Artikel 2 Definities Voor de toepassing van dit besluit wordt verstaan onder: 1. „statistieken” : statistieken zoals gedefinieerd in artikel 3, lid 1, van Verordening (EG) nr. 223/2009. Dit zijn hetzij Europese statistieken hetzij andere statistieken; 2. „Europese statistieken” : statistieken zoals bedoeld in artikel 1 van Verordening (EG) nr. 223/2009 en zoals bepaald in het jaarprogramma van de werkzaamheden op het gebied van Europese statistieken; 3. „andere statistieken” : statistieken die geen Europese statistieken zijn en die in de in artikel 5, lid 2, bedoelde plannings- en coördinatieprocedure als zodanig zijn aangemerkt. Artikel 3 Eurostat Eurostat is de in artikel 6, lid 1, van Verordening (EG) nr. 223/2009 bedoelde statistische autoriteit van de Unie. Het is een dienst van de Commissie en wordt geleid door een directeur-generaal. Artikel 4 Statistische beginselen Eurostat ontwikkelt, produceert en verspreidt Europese statistieken in overeenstemming met de statistische beginselen van professionele onafhankelijkheid, onpartijdigheid, objectiviteit, betrouwbaarheid, statistische geheimhouding en kosteneffectiviteit, zoals gedefinieerd in artikel 2, lid 1, van Verordening (EG) nr. 223/2009 en uitgewerkt in de praktijkcode Europese statistieken. Artikel 5 Planning en programmering 1.   De activiteiten met betrekking tot Europese statistieken worden bepaald door het Europees statistisch programma bedoeld in artikel 13 van Verordening (EG) nr. 223/2009 en het jaarprogramma van de werkzaamheden bedoeld in artikel 17 van die verordening. 2.   De activiteiten met betrekking tot andere statistieken zijn onderwerp van een door Eurostat gestuurde plannings- en coördinatieprocedure en worden in het kader van die procedure bepaald. De reikwijdte van deze procedure is beperkt tot onderwerpen waarover overeenstemming is bereikt tussen de betrokken diensten van de Commissie en Eurostat. 3.   Ten behoeve van deze activiteiten, waaronder ook activiteiten met betrekking tot administratieve bestanden, kunnen specifieke overeenkomsten tussen Eurostat en de andere diensten van de Commissie worden gesloten. Artikel 6 Taken van Eurostat 1.   Eurostat is belast met de ontwikkeling, productie en verspreiding van Europese statistieken. In verband daarmee heeft Eurostat in het bijzonder de volgende taken: a) verzamelen en aggregeren van de statistische informatie die nodig is voor de opstelling van Europese statistieken; b) ontwikkelen en bevorderen van statistische normen, methoden en procedures; c) richting geven aan het Europees statistisch systeem, versterken van de samenwerking tussen de partners daarvan en zorg dragen voor een wereldwijd leidende rol ervan op het gebied van officiële statistieken; d) samenwerken met internationale organisaties en derde landen, teneinde de vergelijkbaarheid van Europese statistieken met in andere statistische systemen geproduceerde statistieken te bevorderen, en in voorkomend geval steun geven aan derde landen bij de verbetering van hun statistische systeem. 2.   Eurostat zorgt ervoor dat Europese statistieken voor alle gebruikers toegankelijk worden gemaakt in overeenstemming met de statistische beginselen, in het bijzonder die van professionele onafhankelijkheid, onpartijdigheid en statistische geheimhouding. In dit verband geeft Eurostat de technische toelichtingen en de ondersteuning die nodig zijn voor het gebruik van Europese statistieken en kan het voor statistische persberichten gebruikmaken van passende communicatiekanalen. 3.   Eurostat zorgt voor samenwerking en een regelmatige constructieve dialoog met andere diensten van de Commissie en zo nodig met gegevensverstrekkers, teneinde rekening te kunnen houden met de behoeften van de gebruikers, relevante beleidsontwikkelingen en andere initiatieven. Daartoe worden diensten van de Commissie die mogelijke gebruikers van specifieke Europese statistieken zijn, in kennis gesteld van en al in een vroeg stadium betrokken bij de ontwikkeling van nieuwe of gewijzigde statistieken, onder meer om inzicht te krijgen in de mogelijke implicaties van nieuwe of gewijzigde statistische methoden, normen en definities voor het beleid. 4.   Eurostat coördineert de ontwikkeling en productie van andere statistieken. Daartoe: a) optimaliseert Eurostat het gebruik van bestaande informatie die voor statistische doeleinden kan worden gebruikt, teneinde de kwaliteit te waarborgen en de belasting voor de respondenten zo gering mogelijk te houden; Eurostat verzoekt alle betrokken diensten van de Commissie daartoe een bijdrage te leveren; b) wordt Eurostat door alle diensten van de Commissie in kennis gesteld van de omvang en de kwaliteitskenmerken van de door hen geproduceerde statistieken, van belangrijke wijzigingen in de methoden voor de productie van statistieken en van geplande nieuwe gegevensverzamelingen; c) geeft Eurostat andere diensten van de Commissie richtsnoeren en passende opleidingen en verleent het hen deskundige diensten, voor zover die nodig zijn voor de ontwikkeling en productie van andere statistieken en hiervoor middelen beschikbaar zijn. Artikel 7 Directeur-generaal van Eurostat 1.   Ten aanzien van Europese statistieken is alleen de directeur-generaal van Eurostat verantwoordelijk voor besluiten over processen en statistische methoden, normen en procedures of over de inhoud en het tijdstip van statistische berichten, in overeenstemming met het Europees statistisch programma en het jaarprogramma van de werkzaamheden. Bij de uitvoering van deze statistische taken handelt de directeur-generaal van Eurostat onafhankelijk; hij of zij vraagt geen instructies aan en neemt geen instructies aan van de instellingen of organen van de Unie, van de regering van een lidstaat, of van andere instellingen, organen, instanties of entiteiten. 2.   De directeur-generaal van Eurostat handelt als ordonnateur voor de besteding van de middelen die ter beschikking van Eurostat zijn gesteld. Artikel 8 Hoofdstatisticus 1.   De directeur-generaal van Eurostat wordt beschouwd als hoofdstatisticus. 2.   De hoofdstatisticus: a) is belast met de ontwikkeling, productie en verspreiding van Europese statistieken binnen de Commissie; b) is verantwoordelijk voor de coördinatie van de ontwikkeling en productie van andere statistieken zoals bedoeld in artikel 5, lid 2, en artikel 6, lid 4; c) vertegenwoordigt de Commissie in internationale statistische forums, met name met het oog op de coördinatie van de statistische activiteiten van de instellingen en organen van de Unie, zoals bedoeld in artikel 6, lid 3, van Verordening (EG) nr. 223/2009; d) is voorzitter van het in artikel 7 van Verordening (EG) nr. 223/2009 bedoelde Comité voor het Europees statistisch systeem; e) stelt in nauw overleg met andere diensten van de Commissie de in artikel 5, lid 1, van dit besluit bedoelde programma’s op, waarbij zoveel mogelijk rekening wordt gehouden met de behoeften van de gebruikers en met andere relevante ontwikkelingen; f) is verbindingspersoon tussen het Europees statistisch systeem (ESS) en de Europese Adviescommissie voor statistische governance voor alle aangelegenheden die betrekking hebben op de uitvoering van de praktijkcode Europese statistieken binnen het ESS als geheel. 3.   Elke dienst die voornemens is activiteiten te ondernemen waarbij statistieken worden geproduceerd, raadpleegt de hoofdstatisticus in een vroeg stadium van de voorbereiding van de betrokken activiteiten. De hoofdstatisticus kan in dit verband aanbevelingen doen. Initiatieven die geen verband houden met de ontwikkeling, productie en verspreiding van Europese statistieken vallen, met name in geval van specifieke overeenkomsten tussen diensten, volledig onder de verantwoordelijkheid van de betrokken dienst. Artikel 9 Toegang tot administratieve bestanden 1.   Om de belasting voor de respondenten te verminderen, heeft Eurostat, onder voorbehoud van in de Uniewetgeving neergelegde geheimhoudingsregels, recht op toegang tot administratieve gegevens binnen de diensten van de Commissie, alsmede het recht om deze administratieve gegevens te integreren in statistieken, voor zover die gegevens relevant zijn voor de ontwikkeling, productie en verspreiding van Europese statistieken. 2.   Eurostat wordt geraadpleegd over en kan worden betrokken bij de eerste opzet, de navolgende ontwikkeling en de stopzetting van administratieve registers en databanken die door andere diensten van de Commissie zijn opgebouwd en worden onderhouden, teneinde het verdere gebruik van de gegevens in die registers en databanken ten behoeve van Europese statistieken te vergemakkelijken. Daartoe heeft Eurostat het recht normalisatieactiviteiten in verband met administratieve bestanden die voor de productie van Europese statistieken van belang zijn, voor te stellen. 3.   Om de doeltreffendheid van de bepalingen van dit artikel te vergroten, draagt elke dienst van de Commissie er zorg voor dat Eurostat, op zijn verzoek en voor zover dit noodzakelijk is voor de ontwikkeling, productie en verspreiding van Europese statistieken, toegang tot administratieve gegevens krijgt, in overeenstemming met de in de Uniewetgeving neergelegde geheimhoudingsregels. Artikel 10 Praktijkcode Europese statistieken 1.   Overeenkomstig artikel 11 van Verordening (EG) nr. 223/2009 worden Europese statistieken door Eurostat ontwikkeld, geproduceerd en verspreid in overeenstemming met de praktijkcode Europese statistieken, zoals herzien en bijgewerkt door het Comité voor het Europees statistisch systeem. 2.   In overeenstemming met het mandaat van de Europese Adviescommissie voor statistische governance betrekt Eurostat deze commissie bij alle acties betreffende de praktijkcode Europese statistieken. 3.   Eurostat houdt toezicht op de daadwerkelijke uitvoering van de praktijkcode Europese statistieken door de nationale statistische autoriteiten. Artikel 11 Kwaliteitsborging en labeling 1.   Eurostat draagt zorg voor het kwaliteitsbeheer van Europese statistieken. Daartoe neemt het op basis van vastgelegde kwaliteitscriteria en in antwoord op de behoeften van gebruikers aan statistieken met uiteenlopende kwaliteitsprofielen de volgende maatregelen: a) toezicht op en beoordeling van de kwaliteit van de gegevens die het verzamelt of ontvangt, en verslaglegging over de kwaliteit van de Europese statistieken die het verspreidt; b) bevordering en toepassing van een labeling voor Europese statistieken; c) controle van de gegevens waarvoor Eurostat in het kader van de versterkte economische governance van de Unie verantwoordelijk is en toepassing van alle bevoegdheden die Eurostat in de desbetreffende procedures speciaal zijn toevertrouwd. 2.   Eurostat voert voor de huidige en de te nemen maatregelen een kader voor kwaliteitsborging in, teneinde de juiste uitvoering van de praktijkcode Europese statistieken te garanderen. Artikel 12 Gebruik van vertrouwelijke gegevens 1.   De directeur-generaal van Eurostat neemt alle noodzakelijke maatregelen om te waarborgen dat de statistische geheimhouding in acht wordt genomen. 2.   Gegevens die ingevolge artikel 3, lid 7, van Verordening (EG) nr. 223/2009 als vertrouwelijk worden beschouwd, zijn volgens de bepalingen van hoofdstuk V van die verordening alleen toegankelijk voor ambtenaren en andere personeelsleden van Eurostat en andere natuurlijke personen die onder contract voor Eurostat werken, voor zover die gegevens nodig zijn voor de productie van Europese statistieken en binnen hun specifieke werkterrein vallen. 3.   De directeur-generaal van Eurostat neemt bovendien alle noodzakelijke maatregelen ter bescherming van gegevens waarvan openbaarmaking schade zou toebrengen aan de belangen van de Unie of aan de belangen van de lidstaat waarop zij betrekking hebben. Artikel 13 Intrekking Besluit 97/281/EG wordt ingetrokken. Verwijzingen naar het ingetrokken besluit worden gelezen als verwijzingen naar dit besluit. Gedaan te Brussel, 17 september 2012. Voor de Commissie De voorzitter José Manuel BARROSO ( 1 ) PB L 87 van 31.3.2009, blz. 164 . ( 2 ) Mededeling van de Commissie aan het Europees Parlement en de Raad over de onafhankelijkheid, integriteit en verantwoordingsplicht van de nationale en communautaire statistische instanties (COM(2005) 217 final). ( 3 ) COM(2011) 211 final. ( 4 ) PB L 306 van 23.11.2011, blz. 12 . ( 5 ) PB L 145 van 10.6.2009, blz. 1 . ( 6 ) COM(2009) 404 final. ( 7 ) PB L 8 van 12.1.2001, blz. 1 . ( 8 ) PB L 112 van 29.4.1997, blz. 56 .",
  "source": "EUR LEX"
}