{
  "url": "http://www.w3.org/1999/xhtml\"><!--",
  "content": "L_202401540NL.000101.fmx.xml Publicatieblad van de Europese Unie NL L-serie 2024/1540 31.5.2024 Besluit 22/2023 van de raad van bestuur van het Europees Instituut voor innovatie en technologie (EIT) houdende interne voorschriften betreffende beperkingen van bepaalde rechten van betrokkenen in verband met de verwerking van persoonsgegevens in het kader van de werking van het EIT DE RAAD VAN BESTUUR VAN HET EIT, Gezien het Verdrag betreffende de werking van de Europese Unie, Gezien Verordening (EU) 2021/819 van het Europees Parlement en de Raad van 20 mei 2021 betreffende het Europees Instituut voor innovatie en technologie ( 1 ) , en met name artikel 17, lid 6, daarvan, Gezien Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlijke personen in verband met de verwerking van persoonsgegevens door de instellingen, organen en instanties van de Unie en betreffende het vrije verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( 2 ) (hierna: “de EUVG” of kortweg “EUVG”), en met name artikel 25 daarvan, Gezien het richtsnoer van de Europese Toezichthouder voor gegevensbescherming (EDPS) van 24 juni 2020 over artikel 25 van Verordening (EU) 2018/1725 en interne voorschriften ter beperking van de rechten van betrokkenen ( 3 ) , Na raadpleging van de EDPS, Overwegende hetgeen volgt: (1) Overeenkomstig artikel 25, lid 1, EUVG moet de eventuele beperking van de toepassing van de artikelen 14 tot en met 22, 35 en 36, evenals artikel 4 van die verordening, voor zover de bepalingen daarvan overeenstemmen met de rechten en verplichtingen waarin de artikelen 14 tot en met 22 voorzien, gebaseerd zijn op interne voorschriften van het agentschap, voor zover deze niet gebaseerd zijn op rechtshandelingen die op grond van de Verdragen zijn vastgesteld. (2) Deze interne voorschriften, met inbegrip van de bepalingen betreffende de beoordeling van de noodzaak en de evenredigheid van een beperking, zijn niet van toepassing wanneer een op grond van de Verdragen vastgestelde rechtshandeling voorziet in een beperking van de rechten van de betrokkene. (3) Bij het vervullen van zijn verplichtingen met betrekking tot de rechten van betrokkenen uit hoofde van de EUVG, onderzoekt het agentschap of een van de in deze verordening vastgestelde uitzonderingen van toepassing is. (4) Het EIT is bevoegd om in het kader van zijn activiteiten administratieve onderzoeken, inleidende tuchtprocedures, tucht- en schorsingsprocedures uit te voeren overeenkomstig het Statuut van de ambtenaren van de Europese Unie en de regeling welke van toepassing is op de andere personeelsleden van de Europese Unie, vastgelegd in Verordening (EEG, Euratom, EGKS) nr. 259/68 van de Raad ( 4 ) (hierna: “het statuut”), en overeenkomstig Besluit 29/2022 van de raad van bestuur van het EIT ( 5 ) . (5) Het personeel van het EIT is verplicht melding te maken van mogelijk onwettige activiteiten — waaronder fraude en corruptie — die de belangen van de Unie schaden, alsook van gedragingen bij de vervulling van beroepstaken die een aanwijzing kunnen vormen van een ernstig geval van niet-nakoming van de in het statuut neergelegde verplichtingen. De personeelsleden zijn ook verplicht gedragingen te melden die verband houden met de vervulling van beroepstaken en ernstig plichtsverzuim door een ambtenaar van de Unie kunnen vormen. Dit is geregeld bij Besluit 33/2018 van de raad van bestuur van het EIT ( 6 ) . (6) Het EIT heeft beleid ontwikkeld met het oog op de preventie en doeltreffende bestrijding van feitelijke of potentiële gevallen van psychisch geweld of seksuele intimidatie op de werkplek, zoals neergelegd in Besluit 16/2017 van de raad van bestuur van het EIT ( 7 ) . Daarnaast is bij Besluit 28/2019 van de directeur van het EIT ( 8 ) een handleiding goedgekeurd voor informele procedures in gevallen van psychisch geweld en seksuele intimidatie. Hierin wordt een informele procedure vastgelegd waardoor het vermeende slachtoffer van het geweld of de intimidatie zich kan wenden tot vertrouwenspersonen binnen het EIT ( 9 ) . Het EIT kan ook interne en externe klachten verwerken, interne audits uitvoeren en onderzoeken verrichten via de functionaris voor gegevensbescherming overeenkomstig artikel 45, lid 2, EUVG. (7) Het EIT is onderworpen aan zowel interne als externe audits betreffende zijn activiteiten. (8) In het kader van de bovenstaande taken kan het EIT bijstand bieden aan en ontvangen van alsook samenwerken met andere EU-instellingen, -organen, -bureaus en -agentschappen, zoals vastgelegd in dienstenniveauovereenkomsten, memoranda van overeenstemming en samenwerkingsovereenkomsten. (9) Het EIT kan op verzoek of op eigen initiatief samenwerken met nationale autoriteiten van derde landen en internationale organisaties. (10) Het EIT kan op verzoek of op eigen initiatief ook samenwerken met overheidsinstanties van de EU-lidstaten. (11) Het EIT is partij bij zaken die aanhangig zijn bij het Hof van Justitie van de Europese Unie wanneer het een zaak aan het Hof voorlegt, wanneer het een beslissing verdedigt die het heeft genomen en waartegen bij het Hof is opgekomen, of wanneer het intervenieert in voor zijn taken relevante zaken. In dit verband kan het EIT verplicht zijn de vertrouwelijkheid van de persoonsgegevens in door de partijen of interveniënten verstrekte documenten te bewaren. (12) Ter uitvoering van zijn taken verzamelt en verwerkt het EIT informatie en verscheidene categorieën persoonsgegevens, waaronder identificatiegegevens van natuurlijke personen, contactinformatie, informatie over beroep en taken, informatie over gedragingen en prestaties in functie en in de persoonlijke levenssfeer, en financiële gegevens. Het EIT treedt op als verwerkingsverantwoordelijke. (13) Krachtens de EUVG is het EIT derhalve verplicht de betrokkenen informatie over deze verwerkingsactiviteiten te verstrekken en hun rechten als betrokkene te eerbiedigen. (14) Het kan noodzakelijk zijn de rechten van betrokkenen uit hoofde van de EUVG af te stemmen op de behoeften van de bovengenoemde activiteiten met volledige inachtneming van de grondrechten en fundamentele vrijheden van derden. Daartoe voorziet artikel 25 EUVG onder strikte voorwaarden in de mogelijkheid om beperkingen op te leggen aan de toepassing van de artikelen 14 tot en met 20, 35 en 36, evenals artikel 4 van die verordening, voor zover de bepalingen daarvan overeenstemmen met de rechten en verplichtingen waarin de artikelen 14 tot en met 20 voorzien. Tenzij in een op grond van de Verdragen vastgestelde rechtshandeling beperkingen zijn opgelegd, moeten er interne voorschriften worden vastgesteld die het EIT machtigen tot beperking van de voornoemde rechten in overeenstemming met datzelfde artikel van de EUVG. (15) Dit kan in het bijzonder het geval zijn bij het verstrekken van informatie over de verwerking van persoonsgegevens aan de betrokkene in de inleidende beoordelingsfase van een administratief onderzoek of tijdens het onderzoek zelf, dan wel voorafgaand aan een mogelijke afwijzing van de zaak of in de inleidende fase van een tuchtprocedure. Onder bepaalde omstandigheden kan het verstrekken van dergelijke informatie het EIT ernstig belemmeren om doeltreffend onderzoek te verrichten, wanneer er bijvoorbeeld een risico bestaat dat de betrokkene bewijsmateriaal vernietigt of potentiële getuigen beïnvloedt voordat zij worden gehoord. Voorts moet het EIT mogelijk hun rechten en vrijheden alsook de rechten en vrijheden van andere betrokken personen beschermen. (16) Het kan noodzakelijk zijn om bescherming te bieden aan een getuige of een klokkenluider die heeft verzocht om vertrouwelijkheid en anonimiteit. In dat geval kan het EIT besluiten een beperking op te leggen aan de toegang tot de identiteit, verklaringen en andere persoonsgegevens van de klokkenluider en andere betrokkenen, teneinde hun rechten en vrijheden te beschermen. (17) Het kan noodzakelijk zijn de vertrouwelijkheid te beschermen van een personeelslid dat de vertrouwenspersonen van het EIT heeft benaderd in verband met een intimidatieprocedure. In dat geval kan het EIT besluiten een beperking op te leggen aan de toegang tot de identiteit, verklaringen en andere persoonsgegevens van het vermeende slachtoffer, de vermeende dader en andere betrokkenen, teneinde hun rechten en vrijheden te beschermen. (18) Bij de behandeling van onderzoeken naar verwerkingsactiviteiten bij het EIT kan het noodzakelijk zijn dat de functionaris voor gegevensbescherming in bepaalde omstandigheden, ten behoeve van de doeltreffendheid van zijn onderzoeken, betrokkenen en hun rechten en vrijheden beschermt. (19) Het EIT mag enkel beperkingen opleggen wanneer deze de essentie van de grondrechten en fundamentele vrijheden eerbiedigen, strikt noodzakelijk zijn en een evenredige maatregel vormen in een democratische samenleving. Het EIT dient de redenen voor deze beperkingen te rechtvaardigen. (20) Op grond van het verantwoordingsbeginsel dient het EIT een register van toegepaste beperkingen bij te houden. (21) Bij de verwerking van persoonsgegevens die met andere organisaties in het kader van zijn taken worden uitgewisseld, dient het EIT overleg met die organisaties te plegen over mogelijke redenen voor het opleggen van beperkingen en de noodzaak en evenredigheid van deze beperkingen, tenzij dit de activiteiten van het EIT in gevaar zou brengen. (22) Artikel 25, lid 6, EUVG verplicht de verwerkingsverantwoordelijke ertoe de betrokkenen in kennis te stellen van de voornaamste redenen waarop de toepassing van de beperking berust en van hun recht om een klacht in te dienen bij de EDPS. (23) Ingevolge artikel 25, lid 8, EUVG kan het EIT het verstrekken van informatie over de redenen voor de toepassing van een beperking aan de betrokkene uitstellen, achterwege laten of weigeren, indien dit het effect van de beperking op enigerlei wijze teniet zou doen. Het EIT dient per geval en in overleg met de functionaris voor gegevensbescherming te beoordelen of een mededeling van de beperking het effect ervan tenietdoet. (24) Het EIT dient de beperking op te heffen zodra de voorwaarden die de beperking rechtvaardigen niet langer van toepassing zijn, en dient deze voorwaarden regelmatig te beoordelen. (25) Teneinde de maximale bescherming van de rechten en vrijheden van betrokkenen te waarborgen dient de functionaris voor gegevensbescherming in overeenstemming met artikel 44, lid 1, EUVG tijdig te worden geïnformeerd over enigerlei beperkingen die eventueel worden toegepast en dient deze functionaris te controleren of die beperkingen in overeenstemming zijn met dit besluit. (26) De toepassing van bovengenoemde beperkingen laat de mogelijke toepassing van de bepalingen van artikel 16, lid 5, en artikel 17, lid 4, EUVG die verband houden met het recht op informatie wanneer gegevens niet van de betrokkene zijn verkregen, respectievelijk het recht op inzage van de betrokkene, onverlet. Indien deze uitzonderingen gelden, hoeft het EIT geen beperking in het kader van dit besluit toe te passen, HEEFT HET VOLGENDE BESLUIT VASTGESTELD: Artikel 1 Onderwerp en toepassingsgebied In dit besluit worden voorschriften vastgelegd inzake de voorwaarden waaronder het EIT de toepassing van de artikelen 14 tot en met 20, 35 en 36, alsook artikel 4, kan beperken op basis van artikel 25 EUVG. Artikel 2 Specificatie van de verwerkingsverantwoordelijke 1.   De verantwoordelijke voor de verwerking is het EIT, vertegenwoordigd door zijn directeur, die de functie van de verwerkingsverantwoordelijke kan delegeren. 2.   De betrokkenen worden door middel van de op de website en/of het intranet van het EIT gepubliceerde registers inzake gegevensbescherming of privacyverklaringen in kennis gesteld van de gedelegeerde verwerkingsverantwoordelijke. Artikel 3 Beperkingen 1.   Bij het vervullen van zijn verplichtingen met betrekking tot de rechten van betrokkenen uit hoofde van de EUVG, onderzoekt het EIT of een van de in deze verordening vastgestelde uitzonderingen van toepassing is. 2.   In overeenstemming met artikel 25, lid 1, EUVG kan het EIT de toepassing van de artikelen 14 tot en met 20, 35 en 36, evenals artikel 4, voor zover de bepalingen daarvan overeenstemmen met de rechten en verplichtingen waarin de artikelen 14 tot en met 20 van die verordening voorzien, beperken in de volgende gevallen: a) overeenkomstig artikel 25, lid 1, punten b), c), f), g) en h), EUVG, bij het verrichten van administratieve onderzoeken, inleidende tuchtprocedures, tucht- of schorsingsprocedures uit hoofde van artikel 86 van en bijlage IX bij het statuut alsmede het besluit van de raad van bestuur van het EIT houdende uitvoeringsbepalingen betreffende het voeren van administratieve onderzoeken en tuchtprocedures, en bij het melden van zaken aan OLAF; b) overeenkomstig artikel 25, lid 1, punt h), EUVG, tijdens klokkenluidersprocedures, om te waarborgen dat personeelsleden van het EIT vertrouwelijk feiten kunnen melden als zij van mening zijn dat er sprake is van ernstige onregelmatigheden, zoals uiteengezet in Besluit 33/2018 van de raad van bestuur van het EIT tot vaststelling van richtsnoeren inzake klokkenluiden; c) overeenkomstig artikel 25, lid 1, punt h), EUVG, tijdens formele en informele procedures voor gevallen van intimidatie, om te waarborgen dat personeelsleden van het EIT zich vertrouwelijk tot vertrouwenspersonen kunnen wenden in het kader van een intimidatieprocedure, zoals vastgesteld bij Besluit 16/2017 van de raad van bestuur van het EIT betreffende het EIT-beleid ter bescherming van de waardigheid van personen en ter preventie van psychisch geweld en seksuele intimidatie en Besluit 28/2019 van de directeur van het EIT tot goedkeuring van een handleiding voor informele procedures in gevallen van psychisch geweld en seksuele intimidatie; d) overeenkomstig artikel 25, lid 1, punten c), g) en h), EUVG, bij het verrichten van interne audits in verband met activiteiten of eenheden/afdelingen van het EIT; e) overeenkomstig artikel 25, lid 1, punten c), d), g) en h), EUVG, bij het verlenen of ontvangen van bijstand aan of van andere instellingen, organen en instanties van de Unie dan wel bij het samenwerken daarmee in het kader van de in de punten a) tot en met d) van dit lid bedoelde activiteiten en uit hoofde van relevante overeenkomsten inzake het dienstverleningsniveau, memoranda van overeenstemming en samenwerkingsovereenkomsten; f) overeenkomstig artikel 25, lid 1, punten c), g) en h), EUVG, bij het verlenen of het ontvangen van bijstand aan of van nationale autoriteiten van derde landen of internationale organisaties dan wel bij het samenwerken daarmee, op hun verzoek of op eigen initiatief; g) overeenkomstig artikel 25, lid 1, punten c), g) en h), EUVG, bij het verlenen of het ontvangen van bijstand aan of van overheidsinstanties van de EU-lidstaten en bij het samenwerken daarmee, op hun verzoek of op eigen initiatief; h) overeenkomstig artikel 25, lid 1, punt e), EUVG, bij de verwerking van persoonsgegevens in documenten die door partijen of interveniënten zijn verkregen in het kader van procedures voor het Hof van Justitie van de Europese Unie, alsmede in het geval van procedures die zijn ingeleid door de nationale autoriteiten of rechtbanken van een lidstaat; i) overeenkomstig artikel 25, lid 1, punten c), g) en h), EUVG, wanneer de functionaris voor gegevensbescherming onderzoek doet naar verwerkingsactiviteiten die bij het EIT worden uitgevoerd, overeenkomstig Besluit 01/2020 van de directeur van het EIT houdende uitvoeringsvoorschriften betreffende de functionaris voor gegevensbescherming van het Instituut ( 10 ) en in overeenstemming met artikel 45, lid 2, EUVG. 3.   De categorieën persoonsgegevens omvatten identificatiegegevens van een natuurlijke persoon, contactinformatie, informatie over beroep en taken, informatie over gedragingen en prestaties in functie en in de persoonlijke levenssfeer, en financiële gegevens. 4.   Iedere beperking moet de essentie van de grondrechten en fundamentele vrijheden onverlet laten en een noodzakelijke en evenredige maatregel vormen in een democratische samenleving. 5.   Voordat er beperkingen kunnen worden opgelegd, wordt elk geval onderzocht op de noodzakelijkheid en evenredigheid van een dergelijke maatregel. Dit proces wordt naar behoren opgetekend in de relevante documenten. De beperkingen mogen niet verder gaan dan hetgeen strikt noodzakelijk is om de gestelde doelen te bereiken. 6.   Beperkingen moeten naar behoren worden gecontroleerd door de verwerkingsverantwoordelijke en na de oplegging ervan wordt in overleg met de functionaris voor gegevensbescherming om de zes maanden een periodieke evaluatie verricht met een noodzakelijkheids- en evenredigheidstoets. 7.   De beperkingen worden opgeheven zodra de omstandigheden die deze rechtvaardigen niet meer van toepassing zijn. De verwerkingsverantwoordelijke verstrekt de betreffende informatie aan de betrokkene in overleg met de functionaris voor gegevensbescherming samen met de informatie over de mogelijkheid om te allen tijde een klacht in te dienen bij de EDPS of om beroep in te stellen bij het Hof van Justitie van de Europese Unie. 8.   Om zijn verantwoordingsplicht na te komen stelt het EIT een verslag op waarin de redenen voor de toegepaste beperkingen worden beschreven, wordt aangegeven welke van de in lid 1 genoemde gronden van toepassing zijn, en wordt toegelicht wat het resultaat was van de noodzakelijkheids- en evenredigheidstest. Deze documenten maken deel uit van een specifiek register, dat wordt bijgehouden door de functionaris voor gegevensbescherming en dat de EDPS op verzoek ter beschikking wordt gesteld. Het EIT stelt periodieke verslagen op over de toepassing van artikel 25 EUVG. 9.   Bij de verwerking van persoonsgegevens die met andere organisaties in het kader van zijn taken worden uitgewisseld, dient het EIT deze organisaties te raadplegen over mogelijke relevante redenen voor het opleggen van beperkingen en de noodzakelijkheid en evenredigheid daarvan, tenzij dit de activiteiten van het EIT in gevaar zouden brengen. Artikel 4 Risico’s voor de rechten en vrijheden van betrokkenen 1.   De beoordeling van de risico’s voor de rechten en vrijheden van betrokkenen op wier persoonsgegevens beperkingen kunnen worden toegepast, evenals de bewaartermijn ervan, worden opgenomen in het register van verwerkingsactiviteiten dat in overeenstemming met artikel 31 EUVG door het EIT wordt bijgehouden en, indien van toepassing, in relevante gegevensbeschermingseffectbeoordelingen met betrekking tot die beperkingen op basis van artikel 39 van die verordening. 2.   Telkens wanneer het EIT de noodzaak en de evenredigheid van een beperking beoordeelt, houdt het rekening met de potentiële risico’s voor de rechten en vrijheden van de betrokkene. Artikel 5 Waarborgen en bewaartermijnen 1.   Het EIT voert waarborgen in om de onrechtmatige toegang tot alsook het misbruik en de onrechtmatige doorgifte van aan beperkingen onderhevige persoonsgegevens te voorkomen. Deze waarborgen omvatten technische en organisatorische maatregelen om de persoonsgegevens te beschermen tegen onbedoelde dan wel onrechtmatige vernietiging, onbedoeld verlies, ongeoorloofde verspreiding, wijziging en toegang, alsmede tegen enige andere vorm van ongeoorloofde verwerking. Zij worden voor zover nodig vastgelegd in interne besluiten, procedures en uitvoeringsvoorschriften van het EIT. De waarborgen omvatten: a) een duidelijke omschrijving van de rollen, verantwoordelijkheden en procedurele stappen; b) indien van toepassing, een beveiligde elektronische omgeving die onrechtmatige of onbedoelde toegang tot elektronische gegevens of de doorgifte daarvan aan onbevoegden verhindert; c) indien van toepassing, beveiligde opslag en verwerking van papieren documenten; d) passende monitoring van de beperkingen en periodieke toetsing van de toepassing ervan. De in punt d) bedoelde toetsing wordt ten minste eenmaal per zes maanden verricht. 2.   De beperkingen worden opgeheven zodra de omstandigheden die deze rechtvaardigen niet meer van toepassing zijn. 3.   De persoonsgegevens die aan beperkingen onderhevig kunnen zijn, worden niet langer bewaard dan noodzakelijk en passend is voor de doeleinden waarvoor de gegevens worden verwerkt. Deze termijn mag in geen geval langer zijn dan de bewaartermijn die is gespecificeerd in de gegevensbeschermingsmededelingen, privacyverklaringen of registers inzake gegevensbescherming die worden bijgehouden op grond van artikel 31 EUVG. Na afloop van de bewaartermijn worden de persoonsgegevens gewist, geanonimiseerd of gearchiveerd overeenkomstig artikel 13 EUVG. Artikel 6 Informatie aan en onderzoek door de functionaris voor gegevensbescherming 1.   De functionaris voor gegevensbescherming wordt onverwijld door de verwerkingsverantwoordelijke op de hoogte gebracht wanneer er overeenkomstig dit besluit beperkingen worden opgelegd aan de rechten van betrokkenen, en de functionaris krijgt toegang tot het register waarin de beoordeling van de noodzaak en de evenredigheid van de maatregel en alle onderliggende documenten betreffende feitelijke en juridische elementen zijn opgenomen. 2.   De functionaris voor gegevensbescherming kan om herziening van de toepassing van een beperking verzoeken. Het EIT stelt zijn functionaris voor gegevensbescherming schriftelijk in kennis van het resultaat van de herziening door de verwerkingsverantwoordelijke. 3.   De betrokkenheid van de functionaris voor gegevensbescherming bij de beperkingsprocedure, met inbegrip van de uitgewisselde informatie, wordt naar behoren door de verwerkingsverantwoordelijke gedocumenteerd. Artikel 7 Informatie aan betrokkenen over beperkingen van hun rechten 1.   Het EIT neemt in de op zijn website/intranet gepubliceerde gegevensbeschermingsmededelingen een afdeling op waarin alle betrokkenen worden geïnformeerd over verwerkingsactiviteiten waarbij hun persoonsgegevens betrokken zijn en waarvoor overeenkomstig deze voorschriften beperkingen kunnen gelden. Deze informatie heeft betrekking op de rechten die kunnen worden beperkt, de redenen waarom beperkingen kunnen worden toegepast en de potentiële duur ervan. 2.   De verwerkingsverantwoordelijken stellen betrokkenen die partij, belanghebbende of getuige zijn bij een procedure, schriftelijk en onverwijld op individuele basis in kennis van lopende of toekomstige beperkingen van hun rechten. 3.   Wanneer het EIT in het kader van de in dit besluit genoemde activiteiten de rechten van betrokkenen, zoals genoemd in de artikelen 14 tot en met 16 en 35 EUVG, geheel of gedeeltelijk beperkt, worden deze betrokkenen in kennis gesteld van de voornaamste redenen waarop de beperking berust, alsook van hun recht om zich tot de functionaris voor gegevensbescherming te wenden teneinde de beperking aan te vechten en hun recht om een klacht in te dienen bij de EDPS en/of beroep in te stellen bij het Hof van Justitie van de Europese Unie. 4.   Het EIT kan het verstrekken van informatie over de redenen voor de beperking zoals bedoeld in lid 1 en het recht om een klacht bij de EDPS in te dienen uitstellen, achterwege laten of weigeren, zolang dit het effect van de beperking teniet zou doen. De gerechtvaardigdheid van deze maatregel wordt per geval beoordeeld in samenwerking met de functionaris voor gegevensbescherming. Het EIT verstrekt de informatie aan de betrokkene zodra het effect van de beperking niet langer zou worden tenietgedaan door die informatieverstrekking. Artikel 8 Mededeling van een inbreuk in verband met persoonsgegevens aan de betrokkene 1.   Wanneer het EIT verplicht is een inbreuk in verband met persoonsgegevens uit hoofde van artikel 35, lid 1, EUVG mee te delen, kan het deze mededeling in uitzonderlijke omstandigheden geheel of gedeeltelijk beperken. De redenen voor de beperking, de rechtsgrond ervoor uit hoofde van artikel 2 en een beoordeling van de noodzaak en de evenredigheid ervan worden in een nota gedocumenteerd. De nota wordt samen met de kennisgeving van de inbreuk in verband met persoonsgegevens bij de Europese Toezichthouder voor gegevensbescherming ingediend. 2.   Wanneer de redenen voor de beperking niet langer van toepassing zijn, deelt het EIT de inbreuk in verband met persoonsgegevens mee aan de betrokkene en stelt het hem of haar in kennis van de voornaamste redenen voor de beperking en van het recht om een klacht in te dienen bij de EDPS. Artikel 9 Vertrouwelijkheid van elektronische communicatie 1.   In uitzonderlijke gevallen kan het EIT het in artikel 36 EUVG bedoelde recht op vertrouwelijkheid van elektronische communicatie beperken. Dergelijke beperkingen moeten voldoen aan Richtlijn 2002/58/EG van het Europees Parlement en de Raad. 2.   Indien het EIT het recht op vertrouwelijkheid van elektronische communicatie beperkt, stelt het de betrokkene in zijn antwoord op diens eventuele verzoek in kennis van de hoofdredenen voor de toepassing van de beperking, en van het recht om een klacht in te dienen bij de EDPS of beroep in te stellen bij het Hof van Justitie van de Europese Unie. 3.   Het EIT kan het verstrekken van informatie over de redenen voor een beperking en het recht om een klacht in te dienen bij de EDPS uitstellen, achterwege laten of weigeren zolang de informatieverstrekking het effect van de beperking zou tenietdoen. Dit wordt per geval beoordeeld in samenwerking met de functionaris voor gegevensbescherming. Artikel 10 Inwerkingtreding Dit besluit treedt in werking op de 20e dag na de datum van bekendmaking ervan in het Publicatieblad van de Europese Unie . Gedaan te Heraklion, 21 juni 2023. Voorzitter van de raad van bestuur Nektarios TAVERNARAKIS ( 1 ) PB L 189 van 28.5.2021, blz. 61 . ( 2 ) PB L 295 van 21.11.2018, blz. 39 . ( 3 ) https://edps.europa.eu/sites/edp/files/publication/20-06-24_edps_guidance_on_article_25_of_the_new_regulation_and_internal_rules_en.pdf . ( 4 ) PB L 56 van 4.3.1968, blz. 1 , ELI: http://data.europa.eu/eli/reg/1968/259(1)/oj . ( 5 ) Besluit 29/2022 van de raad van bestuur van het EIT van 5 augustus 2022 tot vaststelling van algemene uitvoeringsbepalingen betreffende het voeren van administratieve onderzoeken en tuchtprocedures, https://eit.europa.eu/library/gb-decisionadministrative-inquiries-disciplinary-proceedings . ( 6 ) Besluit 33/2018 van de raad van bestuur van het EIT van 30 november 2018 tot vaststelling van richtsnoeren inzake klokkenluiden, https://eit.europa.eu/library/eit-governing-board-decision-332018-laying-down-guidelines-whistleblowing . ( 7 ) Besluit 16/2017 van de raad van bestuur van het EIT van 7 juli 2017 betreffende het beleid ter bescherming van de waardigheid van personen en ter preventie van psychisch geweld en seksuele intimidatie, https://eit.europa.eu/library/decision-162017-governing-board-eit-7-july-2017-policy-protecting-dignity-person-and-0 . ( 8 ) Besluit 28/2019 van de directeur van het EIT van 5 november 2019 tot goedkeuring van een handleiding voor informele procedures in gevallen van psychisch geweld en seksuele intimidatie, https://eit.europa.eu/library/decision-282019-eit-director-5-november-2019-adoption-manual-informal-procedures-cases . ( 9 ) Het vermeende slachtoffer kan contact opnemen met om het even welke vertrouwenspersoon die is geselecteerd in het kader van een gezamenlijke oproep tot het indienen van blijken van belangstelling georganiseerd door zes EU-agentschappen/-organen. ( 10 ) Besluit 01/2020 van de directeur van het EIT van 13 januari 2020 houdende uitvoeringsvoorschriften betreffende de functionaris voor gegevensbescherming van het Instituut, https://eit.europa.eu/library/decision-012020-implementing-rules-concerning-data-protection-officer-eit . ELI: http://data.europa.eu/eli/dec/2024/1540/oj ISSN 1977-0758 (electronic edition)",
  "source": "EUR LEX"
}