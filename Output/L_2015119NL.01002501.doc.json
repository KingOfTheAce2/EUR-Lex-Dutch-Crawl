{
  "url": "http://www.w3.org/1999/xhtml\">",
  "content": "L_2015119NL.01002501.xml 12.5.2015 NL Publicatieblad van de Europese Unie L 119/25 UITVOERINGSBESLUIT (EU) 2015/749 VAN DE COMMISSIE van 7 mei 2015 tot intrekking van Beschikking 2007/410/EG tot vaststelling van maatregelen om het binnenbrengen en de verspreiding in de Gemeenschap van potato spindle tuber viroid (aardappelspoelknolviroïde) te voorkomen (Kennisgeving geschied onder nummer C(2015) 3023) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2000/29/EG van de Raad van 8 mei 2000 betreffende de beschermende maatregelen tegen het binnenbrengen en de verspreiding in de Gemeenschap ( 1 ) van voor planten en voor plantaardige producten schadelijke organismen, en met name artikel 16, lid 3, vierde zin, Overwegende hetgeen volgt: (1) Onverminderd de maatregelen die zijn vastgesteld bij Beschikking 2007/410/EG van de Commissie ( 2 ) , is potato spindle tuber viroid nu in de Unie verspreid op de planten die onder dit besluit vallen (hierna de „nader omschreven planten” genoemd), zoals blijkt uit de officiële door de lidstaten uitgevoerde onderzoeken conform dit besluit. (2) Sinds de toepassing van Beschikking 2007/410/EG zijn echter geen symptomen van de aanwezigheid van potato spindle tuber viroid op de nader omschreven planten waargenomen en op basis van een advies van de Europese Autoriteit voor voedselveiligheid ( 3 ) is het effect van pospiviroïden op deze planten naar verwachting minimaal. Voorts heeft de aanwezigheid van dit organisme op de nader omschreven planten niet geleid tot zijn verspreiding in de Unie naar andere dan deze nader omschreven planten. (3) Derhalve wordt geconcludeerd dat de bij Beschikking 2007/410/EG vastgestelde maatregelen niet toereikend zijn om de verspreiding binnen de Unie van potato spindle tuber viroid op de nader omschreven planten te voorkomen en dat er geen fytosanitaire risico's zijn die dergelijke maatregelen rechtvaardigen. (4) Beschikking 2007/410/EG moet daarom worden ingetrokken. (5) De in dit besluit vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT HET VOLGENDE BESLUIT VASTGESTELD: Artikel 1 Beschikking 2007/410/EG wordt ingetrokken. Artikel 2 Dit besluit is gericht tot de lidstaten. Gedaan te Brussel, 7 mei 2015. Voor de Commissie Vytenis ANDRIUKAITIS Lid van de Commissie ( 1 ) PB L 169 van 10.7.2000, blz. 1 . ( 2 ) Beschikking 2007/410/EG van de Commissie van 12 juni 2007 tot vaststelling van maatregelen om het binnenbrengen en de verspreiding in de Gemeenschap van potato spindle tuber viroid (aardappelspoelknolviroïde) te voorkomen ( PB L 155 van 15.6.2007, blz. 71 ). ( 3 ) EFSA Scientific Opinion on the assessment of the risk of solanaceous pospiviroids for the EU territory and the identification and evaluation of risk management options 1 EFSA Journal 2011;9(8):2330.",
  "source": "EUR LEX"
}