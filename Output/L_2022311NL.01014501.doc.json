{
  "url": "http://www.w3.org/1999/xhtml\"><!--",
  "content": "L_2022311NL.01014501.xml 2.12.2022 NL Publicatieblad van de Europese Unie L 311/145 BESLUIT (GBVB) 2022/2352 VAN DE RAAD van 1 december 2022 betreffende een steunmaatregel uit hoofde van de Europese Vredesfaciliteit ter ondersteuning van de Georgische strijdkrachten DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, lid 1, en artikel 41, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Bij Besluit (GBVB) 2021/509 van de Raad ( 1 ) is de Europese Vredesfaciliteit (EPF) opgericht waarmee de lidstaten, krachtens artikel 21, lid 2, punt c), van het Verdrag, in het kader van het gemeenschappelijk buitenlands en veiligheidsbeleid acties van de Unie kunnen financieren die tot doel hebben de vrede te handhaven, conflicten te voorkomen en de internationale veiligheid te versterken. De EPF moet meer in het bijzonder op grond van artikel 1, lid 2, van Besluit (GBVB) 2021/509 steunmaatregelen financieren zoals acties ter versterking van de capaciteiten van derde staten en regionale en internationale organisaties op militair en defensiegebied. (2) De integrale strategie 2016 voor het buitenlands en veiligheidsbeleid van de Europese Unie heeft de volgende doelstellingen vastgesteld: veiligheid en defensie versterken, investeren in de veerkracht van de staten en samenlevingen ten oosten van de Unie, een geïntegreerde aanpak van conflicten en crises ontwikkelen, coöperatieve regionale ordes bevorderen en ondersteunen, en inzetten op een mondiale governance op basis van het internationaal recht, met inbegrip van naleving van het internationaal recht inzake de mensenrechten en het internationaal humanitair recht. (3) Op 21 maart 2022 heeft de Unie het strategisch kompas goedgekeurd, met als doel een sterkere en slagvaardigere veiligheidsleverancier te worden, onder meer door vaker gebruik te maken van de EPF ter ondersteuning van de defensievermogens van partners. (4) De Unie zet zich in voor nauwe betrekkingen ter ondersteuning van een sterk, onafhankelijk en welvarend Georgië, op basis van de Associatieovereenkomst tussen de Europese Unie en de Europese Gemeenschap voor Atoomenergie en hun lidstaten, enerzijds, en Georgië, anderzijds ( 2 ) (de “associatieovereenkomst”), met inbegrip van de diepe en brede vrijhandelsruimte, en voor het bevorderen van politieke associatie en economische integratie en steunt tegelijkertijd de territoriale integriteit van Georgië binnen zijn internationaal erkende grenzen. Op grond van artikel 5 van de associatieovereenkomst dienen de Unie en Georgië hun dialoog en samenwerking te intensiveren en de geleidelijke convergentie op het gebied van het buitenlands en veiligheidsbeleid, waaronder het gemeenschappelijk veiligheids- en defensiebeleid (GVDB) te blijven ondersteunen, en bijzondere aandacht te besteden aan conflictpreventie, vreedzame conflictoplossing en crisisbeheer, regionale stabiliteit, ontwapening, non-proliferatie, wapenbeheersing en wapenuitvoercontrole. (5) De Unie erkent de belangrijke bijdrage van Georgië aan het GVDB van de Unie, waaronder de continue bijdrage van Georgië aan GVDB-crisisbeheersingsmissies in de Centraal-Afrikaanse Republiek en in de Republiek Mali. (6) Dit besluit bouwt voort op Besluit (GBVB) 2021/2134 van de Raad ( 3 ) met betrekking tot de blijvende inzet van de Unie om de versterking van de capaciteiten van de Georgische strijdkrachten op prioritaire gebieden te ondersteunen. (7) De hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) heeft op 13 mei 2022 een verzoek van Georgië ontvangen, waarin de Unie werd verzocht de Georgische strijdkrachten te ondersteunen door de capaciteiten van de militaire medische, technische, mobiliteits- en cyberdefensiediensten te versterken. (8) Er dienen steunmaatregelen ten uitvoer gelegd te worden, rekening houdend met de beginselen en vereisten van Besluit (GBVB) 2021/509, en met name de naleving van Gemeenschappelijk Standpunt 2008/944/GBVB van de Raad ( 4 ) , en in overeenstemming met de voorschriften voor de uitvoering van uit hoofde van de EPF gefinancierde ontvangsten en uitgaven. (9) De Raad bevestigt vastbesloten te zijn de mensenrechten, fundamentele vrijheden en democratische beginselen te beschermen, te bevorderen en na te leven, de rechtsstaat en goed bestuur te versterken in overeenstemming met het Handvest van de Verenigde Naties, met de Universele Verklaring van de Rechten van de Mens en met het internationaal recht, met name het internationaal recht inzake de mensenrechten en het internationaal humanitair recht, HEEFT HET VOLGENDE BESLUIT VASTGESTELD: Artikel 1 Instelling, doelstellingen, reikwijdte en duur 1.   Bij dit besluit wordt een steunmaatregel ten gunste van Georgië (de “begunstigde”) ingesteld, die wordt gefinancierd uit hoofde van de Europese Vredesfaciliteit (EPF) (de “steunmaatregel”). 2.   De algemene doelstelling van de steunmaatregel is bij te dragen tot de versterking van de capaciteiten van de Georgische strijdkrachten teneinde de nationale veiligheid, stabiliteit en veerkracht in de defensiesector te vergroten, in overeenstemming met het beleid van de Unie ten aanzien van Georgië. Dankzij de steunmaatregel, en voortbouwend op eerdere steun van de EPF, zullen de Georgische strijdkrachten hun operationele doeltreffendheid kunnen vergroten, naleving van de normen en interoperabiliteit van de Unie kunnen versnellen en zo burgers in crises en noodsituaties beter kunnen beschermen. Het zal ook de capaciteit versterken wat betreft de deelname van Georgië aan militaire GVDB-missies en -operaties van de Unie en andere multinationale operaties. De specifieke doelstelling van de steunmaatregel is het versterken van de capaciteiten van de militaire medische, technische, mobiliteits- en cyberdefensie-eenheden van de Georgische strijdkrachten. 3.   Om de in lid 2 genoemde doelstellingen te verwezenlijken, financiert de steunmaatregel de levering van de volgende niet-dodelijke uitrusting, benodigdheden en diensten, met inbegrip van aan die uitrusting gerelateerde opleidingen, aan de uit hoofde van de steunmaatregel ondersteunde eenheden van de landmacht van de Georgische strijdkrachten: a) militair medische uitrusting; b) technische uitrusting; c) mobiliteitsuitrusting; d) uitrusting voor cyberdefensie. 4.   De steunmaatregel duurt 36 maanden vanaf de datum van sluiting van de eerste overeenkomst tussen de beheerder voor steunmaatregelen die optreedt als ordonnateur en de in artikel 4, lid 2, van dit besluit bedoelde entiteiten, overeenkomstig artikel 32, lid 2, punt a), van Besluit (GBVB) 2021/509. 5.   Het contract voor de uitvoering van de steunmaatregel wordt niet eerder gesloten dan na de goedkeuring van een wijziging van de EPF-uitvoeringsvoorschriften door het comité voor de faciliteit. Artikel 2 Financiële regelingen 1.   Het financiële referentiebedrag ter dekking van de uitgaven in verband met de steunmaatregel bedraagt 20 000 000 EUR. 2.   De uitgaven worden beheerd overeenkomstig Besluit (GBVB) 2021/509 en de voorschriften voor de uitvoering van ontvangsten en uitgaven die worden gefinancierd in uit hoofde van de EPF. Artikel 3 Regelingen met de begunstigde 1.   De hoge vertegenwoordiger treft de nodige regelingen met de begunstigde om ervoor te zorgen dat die de bij dit besluit vastgestelde voorschriften en voorwaarden naleeft, als voorwaarde voor het verlenen van steun uit hoofde van de steunmaatregel. 2.   De in lid 1 bedoelde regelingen omvatten bepalingen die de begunstigde ertoe verplichten ervoor te zorgen dat: a) de uit hoofde van de steunmaatregel ondersteunde eenheden van de Georgische strijdkrachten het toepasselijk internationaal recht naleven, met name het internationaal recht inzake de mensenrechten en het internationaal humanitair recht; b) de uit hoofde van de steunmaatregel verstrekte activa goed en efficiënt ingezet worden voor de doeleinden waarvoor zij verstrekt zijn; c) de uit hoofde van de steunmaatregel verstrekte activa voldoende onderhouden worden, zodat zij gedurende hun gehele levensduur bruikbaar en operationeel beschikbaar blijven; d) de uit hoofde van de steunmaatregel verstrekte activa aan het einde van hun levenscyclus niet verloren gaan of zonder toestemming van het bij Besluit (GBVB) 2021/509 ingestelde comité voor de faciliteit overgedragen worden aan andere personen of entiteiten dan die welke in die regelingen vermeld staan. 3.   De in lid 1 bedoelde regelingen omvatten ook bepalingen inzake opschorting en beëindiging van de steun uit hoofde van de steunmaatregel indien blijkt dat de begunstigde niet aan de verplichtingen van lid 2 voldoet. Artikel 4 Uitvoering 1.   De hoge vertegenwoordiger is verantwoordelijk voor het waarborgen van de uitvoering van dit besluit overeenkomstig Besluit (GBVB) 2021/509 en overeenkomstig de voorschriften voor de uitvoering van de uit hoofde van de EPF gefinancierde ontvangsten en uitgaven, op een wijze die strookt met het geïntegreerd methodologisch kader voor de beoordeling en vaststelling van de vereiste maatregelen en controles voor steunmaatregelen uit hoofde van de EPF. 2.   De uitvoering van de in artikel 1, lid 3, bedoelde activiteiten wordt toevertrouwd aan: a) het Deutsche Gesellschaft für internationale Zusammenarbeit (GIZ) wat betreft artikel 1, lid 3, punten a), b), en c), en b) de e-Governance Academy wat betreft artikel 1, lid 3, punt d). Artikel 5 Toezicht, controle en evaluatie 1.   De hoge vertegenwoordiger ziet erop toe dat de begunstigde de in artikel 3 vastgestelde verplichtingen naleeft. Dat toezicht verschaft kennis over de context van en het risico op niet-naleving van de in artikel 3 vastgestelde verplichtingen, en draagt bij aan de voorkoming van dergelijke niet-naleving, met inbegrip van schendingen van het internationaal recht inzake de mensenrechten en het internationaal humanitair recht, door de uit hoofde van de steunmaatregel ondersteunde eenheden van de Georgische strijdkrachten. 2.   Na verzending worden de uitrusting en benodigdheden als volgt gecontroleerd: a) leveringsverificatie, waarbij leveringscertificaten ondertekend moeten worden door de eindgebruikerstrijdkrachten op het moment van eigendomsoverdracht; b) verslaglegging over de inventaris, waarbij de begunstigde jaarlijks verslag uitbrengt over de inventaris van aangewezen goederen totdat het Politiek en Veiligheidscomité (PVC) dergelijke verslaglegging niet langer nodig acht; c) controle ter plaatse, waarbij de begunstigde de hoge vertegenwoordiger op diens verzoek de toegang moet verlenen om ter plaatse controles uit te voeren. 3.   De hoge vertegenwoordiger maakt zes maanden na de eerste levering van de uitrusting een evaluatie van de steunmaatregel in de vorm van een gestructureerde eerste beoordeling. Dat kan bezoeken ter plaatse omvatten om de uit hoofde van de steunmaatregel geleverde uitrusting, benodigdheden en diensten te controleren, of andere vormen van onafhankelijke informatievoorziening. Nadat de levering van uitrusting, benodigdheden en diensten uit hoofde van de steunmaatregel voltooid is, wordt een eindevaluatie gemaakt om te beoordelen of de steunmaatregel bijgedragen heeft aan het halen van de vooropgezette doelstellingen. Artikel 6 Verslaglegging Gedurende de uitvoeringsperiode brengt de hoge vertegenwoordiger overeenkomstig artikel 63 van Besluit (GBVB) 2021/509 halfjaarlijks verslag uit aan het PVC over de uitvoering van de steunmaatregel. De beheerder voor steunmaatregelen brengt het bij Besluit (GBVB) 2021/509 ingestelde comité voor de faciliteit overeenkomstig artikel 38 van dat besluit regelmatig op de hoogte van de uitvoering van de ontvangsten en uitgaven, onder meer door informatie te verstrekken over de betrokken leveranciers en onderaannemers. Artikel 7 Opschorting en beëindiging 1.   Het PVC kan overeenkomstig artikel 64 van Besluit (GBVB) 2021/509 besluiten de uitvoering van de steunmaatregel geheel of gedeeltelijk op te schorten. 2.   Het PVC kan de Raad aanbevelen de steunmaatregel te beëindigen. Artikel 8 Inwerkingtreding Dit besluit treedt in werking op de datum van de vaststelling ervan. Gedaan te Brussel, 1 december 2022. Voor de Raad De voorzitter J. SÍKELA ( 1 ) Besluit (GBVB) 2021/509 van de Raad van 22 maart 2021 tot oprichting van een Europese Vredesfaciliteit, en tot intrekking van Besluit (GBVB) 2015/528 ( PB L 102 van 24.3.2021, blz. 14 ). ( 2 ) PB L 261 van 30.8.2014, blz. 4 . ( 3 ) Besluit (GBVB) 2021/2134 van de Raad van 2 december 2021 betreffende een steunmaatregel in het kader van de Europese Vredesfaciliteit ter ondersteuning van de Georgische strijdkrachten ( PB L 432 van 3.12.2021, blz. 55 ). ( 4 ) Gemeenschappelijk Standpunt 2008/944/GBVB van de Raad van 8 december 2008 tot vaststelling van gemeenschappelijke voorschriften voor de controle op de uitvoer van militaire goederen en technologie ( PB L 335 van 13.12.2008, blz. 99 ).",
  "source": "EUR LEX"
}