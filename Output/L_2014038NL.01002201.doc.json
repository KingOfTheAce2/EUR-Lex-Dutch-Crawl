{
  "url": "http://www.w3.org/1999/xhtml\">",
  "content": "L_2014038NL.01002201.xml 7.2.2014 NL Publicatieblad van de Europese Unie L 38/22 UITVOERINGSVERORDENING (EU) Nr. 114/2014 VAN DE COMMISSIE van 4 februari 2014 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 12, lid 6, van Verordening (EEG) nr. 2913/92 van de Raad ( 2 ) . Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 12, lid 6, van Verordening (EEG) nr. 2913/92 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 februari 2014. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( PB L 302 van 19.10.1992, blz. 1 ). BIJLAGE Omschrijving Indeling (GN-code) Motivering (1) (2) (3) Een lcd-kleurenmonitor met een beeldschermdiagonaal van circa 54 cm (21 inches) en afmetingen (zonder steun) van circa 37 × 47 × 7 cm, met: — een resolutie van 1 200  × 1 600  pixels, — een beeldverhouding van 3:4, — een pixelafstand van 0,270 mm, — een horizontale aftastfrequentie van 31 tot 76 kHz, — een verticale aftastfrequentie van 49 tot 61 Hz, — een maximale helderheid van 250 cd/m 2 die kan worden gekalibreerd, — een totale kijkhoek (horizontaal en verticaal) van 170°, — een contrastverhouding van 550:1, — een responstijd van 30 ms, — een aan/uit-toets en bedieningstoetsen, onder meer voor de kalibreringsmodus. De monitor is uitgerust met de volgende aansluitingen: — een DVI-I, — een D-sub mini, — 1 upstream usb- en 2 downstream usb-poorten. De monitor kan 90° draaien. Hij is voorzien van een steun met een draai- en kantelmechanisme en een ontspiegeld oppervlak. Hij kan ook aan een muur worden bevestigd. Het toestel beantwoordt aan de DICOM-normen (Digital Imaging and Communications in Medicine — digitale beeldvorming en communicatie in de geneeskunde), inclusief deel 14, waardoor de gebruiker heel precieze gamma-, helderheids- en kleurtemperatuurwaarden kan instellen en de monitor kleur- en grijsschakeringen van beelden met de voor medische diagnostiek vereiste nauwkeurigheid kan weergeven. De monitor is bedoeld om te worden gebruikt bij medische systemen voor de weergave van radiografische beelden ten behoeve van de klinische diagnostiek. 8528 59 31 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de bewoordingen van de GN-codes 8528 , 8528 59  en 8528 59 31 . Gelet op zijn objectieve kenmerken, zoals de conformiteit met de DICOM-normen waardoor de gebruiker heel precieze gamma-, helderheids- en kleurtemperatuurwaarden kan instellen en de monitor kleur- en grijsschakeringen van beelden met de voor medische diagnostiek vereiste nauwkeurigheid kan weergeven, is de monitor bedoeld om te worden gebruikt als een medisch display bij medische systemen voor de weergave van radiografische beelden ten behoeve van de klinische diagnostiek. De monitor wordt niet geacht van de soort te zijn die uitsluitend of hoofdzakelijk wordt gebruikt in een automatisch gegevensverwerkend systeem van post 8471 . Indeling onder GN-onderverdeling 8528 51 00  is daarom uitgesloten. Aangezien de monitor signalen van een automatische gegevensverwerkende machine kan weergeven op een niveau dat toereikend is voor praktisch gebruik met die machine, wordt hij geacht signalen van automatische gegevensverwerkende machines te kunnen weergeven met een aanvaardbaar niveau van functionaliteit. De monitor moet bijgevolg worden ingedeeld onder GN-code 8528 59 31  als platte beeldschermen die signalen kunnen weergeven van automatische gegevensverwerkende machines met een aanvaardbaar niveau van functionaliteit met een lcd-beeldscherm.",
  "source": "EUR LEX"
}