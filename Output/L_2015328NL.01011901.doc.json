{
  "url": "http://www.w3.org/1999/xhtml\">",
  "content": "L_2015328NL.01011901.xml 12.12.2015 NL Publicatieblad van de Europese Unie L 328/119 BESLUIT (EU) 2015/2330 VAN DE EUROPESE CENTRALE BANK van 4 december 2015 tot wijziging van Besluit ECB/2014/53 inzake de goedkeuring met betrekking tot de omvang van de muntenuitgifte in 2015 (ECB/2015/41) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, met name artikel 128, lid 2, Overwegende: (1) De Europese Centrale Bank (ECB) heeft vanaf 1 januari 1999 het alleenrecht de omvang van de muntenuitgifte door de eurogebiedlidstaten goed te keuren. (2) Uitgaande van door de eurogebiedlidstaten aan de ECB voorgelegde schattingen van de euromuntenvraag in 2015 heeft de ECB in Besluit ECB/2014/53 ( 1 ) de totale omvang van eurocirculatiemunten en niet voor circulatie bestemde euroverzamelaarsmunten in 2015 goedgekeurd. (3) Op donderdag 1 oktober 2015 verzocht het Griekse ministerie van Financiën om een verhoging van de omvang van euromunten die Griekenland in 2015 mag uitgeven, en wel van 13,3 miljoen EUR naar 52,7 miljoen EUR om te kunnen voldoen aan een onverwachte muntenvraagstijging. (4) De ECB keurt het bovengenoemde verzoek om een verhoging van de omvang van de eurocirculatiemunten die Griekenland in 2015 mag uitgeven, goed. (5) Op donderdag 2 oktober 2015 verzocht het Belgische ministerie van Financiën om een verhoging van de omvang van euromunten die België in 2015 mag uitgeven, en wel van 0,8 miljoen EUR naar 65,8 miljoen EUR om te kunnen voldoen aan een onverwachte muntenvraagstijging. (6) De ECB keurt het bovengenoemde verzoek om een verhoging van de omvang van de eurocirculatiemunten die België in 2015 mag uitgeven, goed. (7) Besluit ECB/2014/53 moet derhalve dienovereenkomstig gewijzigd worden, HEEFT HET VOLGENDE BESLUIT VASTGESTELD: Artikel 1 Wijziging De tabel in artikel 1 van Besluit ECB/2014/53 wordt als volgt vervangen: (EUR miljoen) Uitgifte van circulatiemunten en verzamelaarsmunten (niet bestemd voor circulatie) in 2015 België 65,8 Duitsland 529,0 Estland 10,3 Ierland 39,0 Griekenland 52,7 Spanje 301,4 Frankrijk 230,0 Italië 41,5 Cyprus 10,0 Litouwen 120,7 Luxemburg 45,0 Malta 8,7 Nederland 52,5 Letland 30,6 Oostenrijk 248,0 Portugal 30,0 Slovenië 13,0 Slowakije 13,4 Finland 60,0” Artikel 2 Inwerkingtreding Dit besluit treedt op de dag van notificatie aan de geadresseerden in werking. Artikel 3 Geadresseerden Dit besluit is gericht tot de eurogebiedlidstaten. Gedaan te Frankfurt am Main, 4 december 2015. De president van de ECB Mario DRAGHI ( 1 ) Besluit ECB/2014/53 van 11 december 2014 houdende de goedkeuring van de omvang van in 2015 uit te geven munten ( PB L 365 van 19.12.2014, blz. 163 ).",
  "source": "EUR LEX"
}