{
  "url": "http://www.w3.org/1999/xhtml\"><!--",
  "content": "L_202401016NL.000101.fmx.xml Publicatieblad van de Europese Unie NL L-serie 2024/1016 3.4.2024 BESLUIT (EU) 2024/1016 VAN DE RAAD van 25 maart 2024 over het namens de Europese Unie in het gemengd comité dat is opgericht bij de Overeenkomst tussen de Europese Unie en de Republiek Moldavië inzake goederenvervoer over de weg in te nemen standpunt betreffende de voortzetting van de overeenkomst DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 91, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Overeenkomst tussen de Europese Unie en de Republiek Moldavië inzake goederenvervoer over de weg ( 1 ) (“de overeenkomst”) is op 29 juni 2022 door de Unie ondertekend, en sinds die datum voorlopig van toepassing overeenkomstig Besluit (EU) 2022/1165 van de Raad ( 2 ) , en op 21 augustus 2023 in werking getreden. (2) Bij artikel 6, lid 1, van de overeenkomst wordt een gemengd comité opgericht om de toepassing en uitvoering van de overeenkomst te volgen en er toezicht op te houden, en de werking van de overeenkomst regelmatig te toetsen in het licht van de doelstellingen. (3) Bij Besluit nr. 2/2022 van het gemengd comité ( 3 ) is de duur van de overeenkomst verlengd tot en met 30 juni 2024. Op grond van artikel 5, lid 2, van de overeenkomst moeten de partijen bij de overeenkomst uiterlijk drie maanden voor het verstrijken van de overeenkomst elkaar raadplegen om te beoordelen of de overeenkomst moet worden verlengd. (4) Om zowel de Unie als de Republiek Moldavië in staat te stellen de voordelen van de overeenkomst te blijven benutten, moet deze tot en met 31 december 2025 worden verlengd. (5) Het gemengd comité moet op zijn volgende vergadering een besluit vaststellen over de noodzaak van een verdere voortzetting van de overeenkomst. (6) Het is noodzakelijk namens de Unie in het gemengd comité in te nemen standpunt betreffende de voortzetting van de overeenkomst vast te stellen, aangezien de besluiten van het gemengd comité voor de Unie bindend zullen zijn. (7) Het standpunt van de Unie in het gemengd comité moet derhalve worden gebaseerd op het aangehechte ontwerpbesluit van het gemengd comité, HEEFT HET VOLGENDE BESLUIT VASTGESTELD: Artikel 1 Het namens de Unie in het gemengd comité dat is opgericht bij de Overeenkomst tussen de Europese Unie en de Republiek Moldavië inzake goederenvervoer over de weg (“de overeenkomst”) in te nemen standpunt betreffende de voortzetting van de overeenkomst, moet worden gebaseerd op het aan dit besluit gehechte ontwerpbesluit van het gemengd comité. Kleine wijzigingen van het ontwerpbesluit van het gemengd comité kunnen zonder nader besluit van de Raad door de vertegenwoordigers van de Unie worden goedgekeurd. Artikel 2 Dit besluit treedt in werking op de datum van de vaststelling ervan. Gedaan te Brussel, 25 maart 2024. Voor de Raad De voorzitter A. MARON ( 1 ) PB L 181 van 7.7.2022, blz. 4 . ( 2 ) Besluit (EU) 2022/1165 van de Raad van 27 juni 2022 inzake de ondertekening, namens de Unie, en de voorlopige toepassing van de Overeenkomst betreffende het goederenvervoer over de weg tussen de Europese Unie en de Republiek Moldavië ( PB L 181 van 7.7.2022, blz. 1 ). ( 3 ) PB L 79 van 17.3.2023, blz. 185 . ONTWERP BESLUIT Nr. 1/2024 VAN HET BIJ DE OVEREENKOMST TUSSEN DE EUROPESE UNIE EN DE REPUBLIEK MOLDAVIË INZAKE GOEDERENVERVOER OVER DE WEG OPGERICHTE GEMENGD COMITÉ van … betreffende de voortzetting van de Overeenkomst HET GEMENGD COMITÉ, Gezien de Overeenkomst tussen de Europese Unie en de Republiek Moldavië inzake goederenvervoer over de weg ( 1 ) , en met name artikel 6, lid 2, Overwegende hetgeen volgt: (1) Bij Besluit nr. 2/2022 van het bij de Overeenkomst tussen de Europese Unie en de Republiek Moldavië inzake goederenvervoer over de weg opgerichte gemengd comité van 15 december 2022 betreffende de voortzetting van de Overeenkomst ( 2 ) is de Overeenkomst tussen de Europese Unie en de Republiek Moldavië inzake goederenvervoer over de weg (“de overeenkomst”) verlengd tot en met 30 juni 2024. (2) Op grond van artikel 6, lid 2, van de overeenkomst, moet het gemengd comité uiterlijk drie maanden voor het verstrijken van de overeenkomst worden bijeengeroepen om te beoordelen of het nodig is de overeenkomst voort te zetten en een daartoe strekkend besluit vast te stellen. (3) Uit het toezicht op de overeenkomst is gebleken dat de overeenkomst voor zowel de Europese Unie als de Republiek Moldavië een positieve invloed heeft gehad op de handel, en dat vervoersondernemers van beide partijen hun voordeel hebben gedaan met de groei van het goederenvervoer over de weg. (4) Samen met een vergelijkbare wegvervoersovereenkomst met Oekraïne heeft de overeenkomst ook een aanzienlijke bijdrage geleverd aan de uitvoer van Oekraïense goederen naar de Europese Unie via de solidariteitscorridors. (5) De voortzetting van de overeenkomst moet worden opgevat als een bijdrage aan de wederopbouw van Oekraïne na de Russische aanvalsoorlog tegen Oekraïne. Het is derhalve passend de overeenkomst voort te zetten tot en met 31 december 2025, HEEFT HET VOLGENDE BESLUIT VASTGESTELD: Artikel 1 Voortzetting van de overeenkomst De Overeenkomst tussen de Europese Unie en de Republiek Moldavië inzake goederenvervoer over de weg wordt voortgezet tot en met 31 december 2025. Artikel 2 Inwerkingtreding Dit besluit treedt in werking op de datum van de vaststelling ervan. Gedaan te …, Voor het gemengd comité De medevoorzitters ( 1 ) PB L 181 van 7.7.2022, blz. 4 . ( 2 ) PB L 79 van 17.3.2023, blz. 185 . ELI: http://data.europa.eu/eli/dec/2024/1016/oj ISSN 1977-0758 (electronic edition)",
  "source": "EUR LEX"
}