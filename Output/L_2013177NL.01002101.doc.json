{
  "url": "http://www.w3.org/1999/xhtml\"><!--",
  "content": "L_2013177NL.01002101.xml 28.6.2013 NL Publicatieblad van de Europese Unie L 177/21 UITVOERINGSVERORDENING (EU) Nr. 624/2013 VAN DE COMMISSIE van 27 juni 2013 tot wijziging van bijlage I bij Verordening (EG) nr. 32/2000 van de Raad wat betreft de toewijzing van een nieuw in de GATT geconsolideerd tariefcontingent van de Unie voor producten voor menselijke consumptie, elders genoemd noch elders onder begrepen, aan de Verenigde Staten van Amerika DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 32/2000 van de Raad van 17 december 1999 betreffende de opening en het beheer van de in de GATT geconsolideerde communautaire tariefcontingenten en van enkele andere communautaire tariefcontingenten alsmede tot vaststelling van de voorwaarden voor de wijziging of aanpassing van die contingenten en tot intrekking van Verordening (EG) nr. 1808/95 van de Raad ( 1 ) , en met name het eerste streepje van artikel 9, lid 1, onder b), Overwegende hetgeen volgt: (1) Bij Besluit 2013/125/EU ( 2 ) heeft de Raad zijn goedkeuring gehecht aan de Overeenkomst in de vorm van een briefwisseling tussen de Europese Unie en de Verenigde Staten van Amerika uit hoofde van artikel XXIV, lid 6, en artikel XXVIII van de Algemene Overeenkomst inzake Tarieven en Handel (GATT) 1994 betreffende de wijziging van de concessies die vervat zijn in de lijsten van verbintenissen van de Republiek Bulgarije en Roemenië, in verband met hun toetreding tot de Europese Unie. (2) De overeenkomst in de vorm van een briefwisseling tussen de Europese Unie en de Verenigde Staten van Amerika voorziet in een nieuw jaarlijks tariefcontingent voor producten voor menselijke consumptie. (3) Verordening (EG) nr. 32/2000 voorzag in de opening en het beheer van in de GATT geconsolideerde tariefcontingenten van de Unie, die toegewezen moeten worden in chronologische volgorde van de data van aanvaarding van de douaneaangiften. (4) Bij de controle van de oorsprong van de producten dient rekening te worden gehouden met de controlemaatregelen die zijn ingesteld door de bevoegde autoriteiten van de Verenigde Staten, en het door die autoriteiten afgegeven certificaat van oorsprong dient bij invoer te worden overgelegd in overeenstemming met de artikelen 55 tot en met 65 van Verordening (EEG) nr. 2454/93 van de Commissie van 2 juli 1993 houdende vaststelling van enkele bepalingen ter uitvoering van Verordening (EEG) nr. 2913/92 van de Raad tot vaststelling van het communautair douanewetboek ( 3 ) . (5) Voor de toepassing van het nieuwe jaarlijkse tariefcontingent waarin de overeenkomst in de vorm van een briefwisseling voorziet, moet Verordening (EG) nr. 32/2000 worden gewijzigd. (6) Aangezien de overeenkomst in de vorm van een briefwisseling tussen de Europese Unie en de Verenigde Staten van Amerika uit hoofde van artikel XXIV, lid 6, en artikel XXVIII van de Algemene Overeenkomst inzake Tarieven en Handel (GATT) 1994 betreffende de wijziging van de concessies die vervat zijn in de lijsten van verbintenissen van de Republiek Bulgarije en Roemenië, in verband met hun toetreding tot de Europese Unie op 1 juli 2013 in werking treedt, moet deze uitvoeringsverordening van de Commissie ook vanaf die datum van toepassing zijn. (7) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EG) nr. 32/2000 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 juli 2013. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 27 juni 2013. Voor de Commissie De voorzitter José Manuel BARROSO ( 1 ) PB L 5 van 8.1.2000, blz. 1 . ( 2 ) PB L 69 van 13.3.2013, blz. 4 . ( 3 ) PB L 253 van 11.10.1993, blz. 1 . BIJLAGE In bijlage I bij Verordening (EG) nr. 32/2000, wordt in de tabel de volgende rij toegevoegd: „09.0096 2106 90 98 Producten voor menselijke consumptie, elders genoemd noch elders onder begrepen, toegewezen aan de Verenigde Staten van Amerika Van 1 juli tot en met 30 juni 1 550  ton EA ( *1 ) ( *2 ) ( *1 ) De vermelding „EA” betekent dat op de goederen een „agrarisch element” van toepassing is dat wordt vastgesteld in overeenstemming met Verordening (EEG) nr. 2658/87. ( *2 ) Om van het tariefcontingent gebruik te kunnen maken, dient een door de bevoegde autoriteiten van de Verenigde Staten van Amerika afgegeven certificaat van oorsprong te worden overgelegd in overeenstemming met de artikelen 55 tot en met 65 van Verordening (EEG) nr. 2454/93.”.",
  "source": "EUR LEX"
}