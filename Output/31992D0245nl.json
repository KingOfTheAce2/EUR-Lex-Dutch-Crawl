{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31992D0245:NL:HTML\">",
  "content": "EUR-Lex - 31992D0245 - NL Avis juridique important | 31992D0245 92/245/EEG: Beschikking van de Commissie van 14 april 1992 betreffende gezondheidsvoorschriften en gezondheidscertificering voor de invoer van vleesprodukten uit Tunesië en tot wijziging van de Beschikkingen 79/542/EEG van de Raad en 91/449/EEG van de Commissie Publicatieblad Nr. L 124 van 09/05/1992 blz. 0042 - 0042 Bijzondere uitgave in het Fins: Hoofdstuk 3 Deel 42 blz. 0033 Bijzondere uitgave in het Zweeds: Hoofdstuk 3 Deel 42 blz. 0033 BESCHIKKING VAN DE COMMISSIE  van 14 april 1992  betreffende gezondheidsvoorschriften en gezondheidscertificering voor de invoer van vleesprodukten uit Tunesië en tot wijziging van de Beschikkingen 79/542/EEG van de Raad en 91/449/EEG van de  Commissie  (92/245/EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op Richtlijn 72/462/EEG van de Raad van 12 december 1972 inzake gezondheidsvraagstukken en veterinairrechtelijke vraagstukken bij de invoer van runderen, varkens, schapen en geiten, van vers vlees of van vleesprodukten uit derde landen (1),  laatstelijk gewijzigd bij Verordening (EEG) nr. 3763/91 (2), inzonderheid op de artikelen 21 bis en 22, Overwegende dat in Beschikking 79/542/EEG van de Raad (3), laatstelijk gewijzigd bij Beschikking 92/162/EEG van de Commissie (4), een lijst is vastgesteld van derde landen waaruit de Lid-Staten de invoer van runderen, varkens, paardachtigen, vers vlees  en vleesprodukten toestaan; dat deze lijst is gewijzigd bij Beschikking 91/361/EEG van de Commissie (5) door daaraan onder meer Tunesië toe te voegen, om de invoer mogelijk te maken van vleesprodukten die een warmtebehandeling in een hermetisch gesloten  container tot een Fo-waarde van ten minste 3 hebben ondergaan; Overwegende dat bij Beschikking 91/449/EEG van de Commissie (6), laatstelijk gewijzigd bij Beschikking 92/244/EEG (7), het model van de gezondheidscertificaten voor uit derde landen ingevoerde vleesprodukten is vastgesteld; Overwegende dat naar aanleiding van een bezoek van een veterinair inspectieteam van de Gemeenschap is gebleken dat Tunesië, ondanks de daar heersende dierziektesituatie, beschikt over veterinaire diensten met een bevredigend geachte structuur en  organisatie; dat een door de veterinaire dienst van dat land aangewezen officiële dierenarts zal toezien op de vervaardiging van bepaalde produkten die een warmtebehandeling hebben ondergaan en die bestemd zijn voor uitvoer naar de Gemeenschap; Overwegende dat de gezondheidsvoorschriften en de gezondheidscertificering moeten worden aangepast naar gelang van de dierziektesituatie in het betrokken derde land; Overwegende dat de in deze beschikking vervatte maatregelen in overeenstemming zijn met het advies van het Permanent veterinair comité, HEEFT DE VOLGENDE BESCHIKKING GEGEVEN: Artikel 1 1. De Lid-Staten staan de invoer uit Tunesië toe van produkten die een van de volgende behandelingen hebben ondergaan: - een warmtebehandeling in een hermetisch gesloten container tot een Fo-waarde van ten minste 3; - een warmtebehandeling waarbij een kerntemperatuur van minstens 80 °C is bereikt. 2. De Lid-Staten staan niet toe dat andere dan de in lid 1 genoemde vleesprodukten uit Tunesië worden ingevoerd. Artikel 2 1. Beschikking 79/542/EEG wordt als volgt gewijzigd: a) In de bijlage wordt in de kolom  \"Bijzondere opmerkingen\" onder  \"Vleesprodukten\" op de regel betreffende Tunesië na  \"(3)\"  \"(4)\" toegevoegd. b) Aan de rubriek  \"Bijzondere opmerkingen\" onder de landenlijst wordt het volgende punt (4) toegevoegd: \"(4) Ongeacht de in de bovenstaande lijst aangegeven beperkingen, mogen vleesprodukten die een warmtebehandeling hebben ondergaan waarbij een kerntemperatuur van ten minste 80 °C is bereikt, worden ingevoerd.\". 2. In deel II van bijlage C bij Beschikking 91/449/EEG wordt in de lijst van landen waarvoor het model van gezondheidscertificaat mag worden gebruikt, het volgende land ingevoegd:  \"Tunesië\". Artikel 3 Deze beschikking is gericht tot de Lid-Staten. Gedaan te Brussel, 14 april 1992. Voor de Commissie Ray MAC SHARRY Lid van de Commissie (1) PB nr. L 302 van 31. 12. 1972, blz. 28. (2) PB nr. L 356 van 24. 12. 1991, blz. 1. (3) PB nr. L 146 van 14. 6. 1979, blz. 15. (4) PB nr. L 71 van 18. 3. 1992, blz. 30. (5) PB nr. L 195 van 18. 7. 1991, blz. 43. (6) PB nr. L 240 van 29. 8.  1991, blz. 28. (7) Zie bladzijde 40 van dit Publikatieblad.",
  "source": "EUR LEX"
}