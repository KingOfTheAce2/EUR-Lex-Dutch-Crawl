{
  "url": "http://www.w3.org/1999/xhtml\">",
  "content": "L_2009044NL.01007901.xml 14.2.2009 NL Publicatieblad van de Europese Unie L 44/79 BESCHIKKING VAN DE COMMISSIE van 13 februari 2009 inzake de bijdrage van de Gemeenschap voor 2009 in de financiering van een programma ter bestrijding van voor planten en plantaardige producten schadelijke organismen in de Franse overzeese departementen (Kennisgeving geschied onder nummer C(2009) 801) (Slechts de tekst in de Franse taal is authentiek) (2009/126/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 247/2006 van de Raad van 30 januari 2006 houdende specifieke maatregelen op landbouwgebied ten behoeve van de ultraperifere gebieden van de Unie ( 1 ) , en met name op artikel 17, lid 3, eerste alinea, eerste zin, Overwegende hetgeen volgt: (1) De teeltomstandigheden in de Franse overzeese departementen vereisen speciale maatregelen in de sector plantaardige producten. Deze maatregelen omvatten dure fytosanitaire maatregelen. (2) In Beschikking 2007/609/EG van de Commissie van 10 september 2007 tot vaststelling van de maatregelen die in aanmerking komen voor financiering door de Gemeenschap in het kader van de programma’s ter bestrijding van voor planten en plantaardige producten schadelijke organismen in de Franse overzeese departementen, op de Azoren en op Madeira ( 2 ) wordt vastgesteld welke maatregelen in aanmerking komen voor financiering door de Gemeenschap in het kader van de programma’s ter bestrijding van voor planten en plantaardige producten schadelijke organismen in de Franse overzeese departementen, op de Azoren en op Madeira. (3) De Franse autoriteiten hebben bij de Commissie een programma voor 2009 ingediend dat in fytosanitaire maatregelen in de Franse overzeese departementen voorziet. Met het oog op een eventuele financiële bijdrage van de Gemeenschap zijn in dat programma de doelstellingen, de verwachte resultaten, de uit te voeren maatregelen en de duur en de kosten daarvan aangegeven. De in dat programma vastgestelde maatregelen voldoen aan de eisen van Beschikking 2007/609/EG. (4) Overeenkomstig artikel 3, lid 2, onder a), van Verordening (EG) nr. 1290/2005 van de Raad van 21 juni 2005 betreffende de financiering van het gemeenschappelijk landbouwbeleid ( 3 ) moeten fytosanitaire maatregelen worden gefinancierd uit het Europees Landbouwgarantiefonds. Voor de financiële controle van die maatregelen zijn de artikelen 9, 36 en 37 van die verordening van toepassing. (5) De in deze beschikking vervatte maatregelen zijn in overeenstemming met het advies van het Permanent Plantenziektekundig Comité, HEEFT DE VOLGENDE BESCHIKKING GEGEVEN: Artikel 1 De Gemeenschap verleent een financiële bijdrage aan Frankrijk voor het officiële programma ter bestrijding van voor planten en plantaardige producten schadelijke organismen in de Franse overzeese departementen voor 2009, als aangegeven in deel A van de bijlage. De financiële bijdrage is beperkt tot 60 % van de totale subsidiabele uitgaven, als aangegeven in deel B van de bijlage, met een maximum van 246 660 EUR (exclusief btw). Artikel 2 1.   Binnen zestig dagen na ontvangst van een betalingsverzoek van Frankrijk wordt een voorschot van 100 000 EUR betaald. 2.   Het saldo van de financiële bijdrage wordt betaald mits uiterlijk op 15 maart 2010 bij de Commissie een eindverslag over de uitvoering van het programma in elektronische vorm wordt ingediend. Dat verslag bevat: a) een beknopte technische evaluatie van het gehele programma, inclusief de mate waarin de fysieke en kwalitatieve doelstellingen zijn verwezenlijkt en de geboekte vooruitgang, en een evaluatie van de onmiddellijke fytosanitaire en economische resultaten, en b) een financieel overzicht van de daadwerkelijke uitgaven, uitgesplitst naar subprogramma en naar maatregel. 3.   In verband met de indicatieve verdeling van de financiële middelen, als aangegeven in deel B van de bijlage, mag Frankrijk de financiering tussen verschillende maatregelen in hetzelfde subprogramma aanpassen binnen een limiet van 15 % van de bijdrage van de Gemeenschap in dit subprogramma, mits het totale bedrag van de geplande subsidiabele kosten van het programma niet wordt overschreden en de hoofddoelstellingen van het programma daardoor niet worden aangetast. Frankrijk stelt de Commissie in kennis van de uitgevoerde aanpassingen. Artikel 3 Deze beschikking is van toepassing met ingang van 1 januari 2009. Artikel 4 Deze beschikking is gericht tot de Franse Republiek. Gedaan te Brussel, 13 februari 2009. Voor de Commissie Androulla VASSILIOU Lid van de Commissie ( 1 ) PB L 42 van 14.2.2006, blz. 1 . ( 2 ) PB L 242 van 15.9.2007, blz. 20 . ( 3 ) PB L 209 van 11.8.2005, blz. 1 . BIJLAGE PROGRAMMA EN INDICATIEVE VERDELING VAN DE FINANCIËLE MIDDELEN VOOR 2009 Deel A PROGRAMMA Het programma bestaat uit vier subprogramma’s: 1. interdepartementaal subprogramma: a) maatregel 1.1: ontwikkeling van detectiemethoden voor schadelijke organismen op basis van een kwantitatieve polymerasekettingreactie (PCR); b) maatregel 1.2: ondersteuning van de overdracht van citrusplantmateriaal; 2. subprogramma voor het departement Martinique: a) maatregel 2.1: fytosanitaire onderzoeken en ontwikkeling van instrumenten voor het geïntegreerd beheer van fytosanitaire kwesties; 3. subprogramma voor het departement Guyane: a) maatregel 3.1: beheer van een landbouwkundig fytosanitair waarschuwingssysteem voor de rijstproductie; 4. subprogramma voor het departement Guadeloupe: a) maatregel 4.1: beheer van een bewakingsnetwerk voor fruitvliegen; b) maatregel 4.2: beheer van het risico van de insleep van schadelijke organismen door het toerisme. Deel B INDICATIEVE VERDELING VAN DE FINANCIËLE MIDDELEN (in EUR, met opgave van de verwachte resultaten) Subprogramma’s Resultaten (D: dienstverlening, O: onderzoek- of studiewerkzaamheden) Subsidiabele uitgaven Nationale bijdrage Communautaire bijdrage Interdepartementaal subprogramma Maatregel 1.1 Kwantitatieve PCR-methode (O) 120 000 48 000 72 000 Maatregel 1.2 Onderzoek naar citrusplantmateriaal (O) 50 000 20 000 30 000 Subtotaal 170 000 68 000 102 000 Martinique Maatregel 2.1 Fytosanitaire onderzoeken en nieuwe bestrijdingsmethoden voor schadelijke organismen (D) 95 600 38 240 57 360 Subtotaal 95 600 38 240 57 360 Guyane Maatregel 3.1 Beheer van een landbouwkundig fytosanitair waarschuwingssysteem (D) 112 000 44 800 67 200 Subtotaal 112 000 44 800 67 200 Guadeloupe Maatregel 4.1 Beheer van een bewakingsnetwerk voor fruitvliegen (D) 18 500 7 400 11 100 Maatregel 4.2 Communicatieacties voor het publiek over de risico’s van de insleep van schadelijke organismen (D) 15 000 6 000 9 000 Subtotaal 33 500 13 400 20 100 Totaal 411 100 164 440 246 660",
  "source": "EUR LEX"
}