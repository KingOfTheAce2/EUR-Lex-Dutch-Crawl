{
  "url": "http://www.w3.org/1999/xhtml\">",
  "content": "L_2013286NL.01000401.xml 29.10.2013 NL Publicatieblad van de Europese Unie L 286/4 BESLUIT VAN DE RAAD van 22 oktober 2013 tot toekenning van wederzijdse bijstand aan Roemenië (2013/532/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 143, Gezien de aanbeveling van de Commissie, na raadpleging van het Economisch en Financieel Comité, Overwegende hetgeen volgt: (1) In de periode na 2009 heeft Roemenië een grootschalig hervormingsprogramma doorgevoerd. In het kader van twee betalingsbalansprogramma's heeft Roemenië zijn externe macro-economische onevenwichtigheden grotendeels kunnen wegwerken. Bovendien heeft de Raad op 21 juni 2013 bij Besluit 2013/318/EU ( 1 ) Beschikking 2009/590/EG betreffende het bestaan van een buitensporig tekort in Roemenie ( 2 ) ingetrokken. De begrotingsconsolidatie moet worden voortgezet in overeenstemming met de vereisten van het stabiliteits- en groeipact om de middellangetermijndoelstelling tegen 2015 te bereiken. De regering heeft opnieuw volledige toegang tot marktfinanciering en de wisselkoers is sinds 2009 grotendeels stabiel gebleven. (2) Macro-economische en financiële stabiliteit moeten worden geconsolideerd door een voorzichtig beleid te voeren. Structurele hervormingen die in het kader van het vorige programma van start gingen, moeten worden voortgezet en waar nodig versterkt om de kwetsbaarheden te beperken en de basis voor toekomstige groei en inhaalbewegingen te versterken. (3) Het door Roemenië gevoerde economische beleid wordt op gezette tijden door de Raad beoordeeld, met name in de context van de jaarlijkse evaluaties van het geactualiseerde convergentieprogramma en van het nationale hervormingsprogramma van Roemenië, alsook in het kader van de regelmatige toetsing in de context van het convergentieverslag van de door Roemenië gemaakte vorderingen. (4) Hoewel de totale bruto financieringsbehoefte volgens het referentiescenario van het economische programma tot eind 2015 volledig is gedekt en de overheid haar toegang tot marktfinanciering behoudt, rechtvaardigen de aan het referentiescenario verbonden aanzienlijke risico's het verzoek van Roemenië om anticiperende financiële bijstand in aansluiting op de bijstand die in het kader van Beschikking 2009/458/EG ( 3 ) en Besluit 2011/289/EU ( 4 ) van de Raad is toegekend. (5) De Roemeense autoriteiten hebben de Unie en andere internationale financiële instellingen om financiële bijstand gevraagd om de houdbaarheid van de betalingsbalans te ondersteunen en om de deviezenreserves op een solide niveau te kunnen houden, ook al doen er zich ongunstige economische ontwikkelingen voor. (6) Ondanks verbeteringen in de lopende rekening blijft Roemenië kwetsbaar voor wisselkoersvolatiliteit en voor volatiele internationale kapitaalbewegingen. In een ongunstig scenario met een verlaging van de nu nog overvloedige liquiditeit kunnen situaties ontstaan waarin de financieringskosten voor Roemenië stijgen, misschien zelfs erg abrupt. Bovendien kan de bankensector door ongunstige ontwikkelingen in de eurozone opnieuw onder druk komen te staan. De resterende kwetsbaarheden rechtvaardigen het verlenen van wederzijdse bijstand door de Unie, HEEFT HET VOLGENDE BESLUIT VASTGESTELD: Artikel 1 De Unie kent Roemenië wederzijdse bijstand toe. Artikel 2 Dit besluit treedt in werking op de dag van de kennisgeving ervan. Artikel 3 Dit besluit is gericht tot de lidstaten. Gedaan te Luxemburg, 22 oktober 2013. Voor de Raad De voorzitter L. LINKEVIČIUS ( 1 ) Besluit 2013/318/EU van de Raad van 21 juni 2013 tot intrekking van Beschikking 2009/590/EG betreffende het bestaan van een buitensporig tekort in Roemenië ( PB L 173 van 26.6.2013, blz. 50 ). ( 2 ) Beschikking 2009/590/EG van de Raad van 7 juli 2009 betreffende het bestaan van een buitensporig tekort in Roemenie ( PB L 202 van 4.8.2009, blz. 48 ). ( 3 ) Beschikking 2009/458/EG van de Raad van 6 mei 2009 tot toekenning van wederzijdse bijstand aan Roemenië ( PB L 150 van 13.6.2009, blz. 6 ). ( 4 ) Besluit 2011/289/EU van de Raad van 12 mei 2011 tot toekenning van wederzijdse bijstand aan Roemenië ( PB L 132 van 19.5.2011, blz. 18 ).",
  "source": "EUR LEX"
}