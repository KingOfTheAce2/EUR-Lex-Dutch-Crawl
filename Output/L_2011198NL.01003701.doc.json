{
  "url": "http://www.w3.org/1999/xhtml\">",
  "content": "L_2011198NL.01003701.xml 30.7.2011 NL Publicatieblad van de Europese Unie L 198/37 BESLUIT 2011/483/GBVB VAN DE RAAD van 28 juli 2011 tot wijziging en verlenging van Besluit 2010/96/GBVB betreffende een militaire missie van de Europese Unie om de Somalische veiligheidstroepen te helpen opleiden (EUTM Somalia) DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28 en artikel 43, lid 2, Overwegende hetgeen volgt: (1) Op 15 februari 2010 is Besluit 2010/96/GBVB aangenomen, betreffende een militaire missie van de Europese Unie om de Somalische veiligheidstroepen te helpen opleiden ( 1 ) . (2) Op 31 maart 2010 is Besluit 2010/197/GBVB aangenomen, betreffende de aanvang van een militaire missie van de Europese Unie om de Somalische veiligheidstroepen te helpen opleiden (EUTM Somalia) ( 2 ) . (3) De Raad heeft op 20 juli 2011 het herziene crisisbeheersingsconcept voor EUTM Somalia goedgekeurd. (4) Op 28 april 2011 heeft de secretaris-generaal van de Verenigde Naties (SGVN), in zijn verslag S/2011/277 aan de Veiligheidsraad, opgemerkt dat gebiedswinst is geboekt en dat de veiligheid erop is vooruitgegaan, en melding gemaakt van de door de EU verstrekte opleiding. De SGVN pleit ervoor de aandacht te richten op verdere ontwikkeling van de instellingen van de Somalische veiligheidssector, en met name de commando- en controlestructuren van de nationale veiligheidstroepen (NSF) te verbeteren. (5) Op 21 april 2011 heeft de voorzitter van de commissie van de Afrikaanse Unie (AU) bij de Raad voor Vrede en Veiligheid verslag uitgebracht over de situatie in Somalië. Hij wees op de vorderingen op veiligheidsgebied en vroeg dat de opleidingsteun wordt voortgezet. (6) In zijn brief van 4 mei 2011 aan de hoge vertegenwoordiger van de Unie voor buitenlandse zaken en veiligheidsbeleid heeft de minister-president van Somalië de waardering van de federale overgangsregering van Somalië (TFG) voor de steun van de EU verwoord, en herhaald dat de TFG zich geheel en al zal inzetten voor de opbouw van een commando- en controlestructuur voor de NSF, om de burgerbevolking te beschermen en de verschillende milities en clantroepen in de NSF op te nemen. (7) De waardering van de TFG is andermaal tot uiting gebracht in de vergadering van het gezamenlijk veiligheidscomité in Kampala op 23 juni 2011. (8) Tijdens het gezamenlijk overleg tussen het Politiek en Veiligheidscomité van de EU en de Raad voor Vrede en Veiligheid van de AU, op 10 mei 2011 in Addis Ababa, heeft de AU haar voldoening uitgesproken over de steun die EUTM Somalia biedt bij de opbouw van professionele en verenigde Somalische NSF. (9) Het partnerschap met de EU (en de Verenigde Staten van Amerika) stemt de Ugandese politieke en militaire autoriteiten tot tevredenheid; zij hebben zich bereid verklaard de opleiding te continueren. (10) Overeenkomstig artikel 5 van het Protocol betreffende de positie van Denemarken, dat is gehecht aan het Verdrag betreffende de Europese Unie en het Verdrag betreffende de werking van de Europese Unie, neemt Denemarken niet deel aan de uitwerking en de uitvoering van besluiten en acties van de Unie die gevolgen hebben op defensiegebied. Denemarken neemt niet deel aan de uitvoering van dit besluit en derhalve aan de financiering van de operatie. (11) EUTM Somalia moet opnieuw worden verlengd, HEEFT HET VOLGENDE BESLUIT VASTGESTELD: Artikel 1 Besluit 2010/96/GBVB wordt als volgt gewijzigd: 1) In artikel 1 worden de leden 1 en 2 vervangen door: 1.   Teneinde de federale overgangsregering van Somalië (TFG) verder te helpen versterken als functionerend bestuur ten dienste van alle Somalische burgers, draagt een militaire opleidingsmissie van de EU (EUTM Somalia) bij aan de ontwikkeling van de Somalische veiligheidssector, door het verstrekken van militaire opleiding aan de nationale veiligheidstroepen (NSF). De opleiding houdt voornamelijk in dat de Somalische NSF een ontwikkelde commando- en controlestructuur krijgen, specialisatie verwerven, en in staat worden gesteld zelf in hun opleiding te voorzien, en dat de opleidingsexpertise van de EU dus wordt doorgegeven aan de lokale actoren. EUTM Somalia zal, afhankelijk van de in overleg vastgestelde behoeften van de TFG, blijven opereren in nauwe samenwerking en samenspraak met andere actoren van de internationale gemeenschap, in het bijzonder de Verenigde Naties, de AMISOM, en de Verenigde Staten van Amerika en Uganda. 2.   De hiertoe door de EU verstrekte militaire opleiding vindt verder hoofdzakelijk plaats in Uganda, in overeenstemming met de politieke doelstelling van de missie van de EU de Somalische veiligheidstroepen te helpen opleiden, zoals bepaald in het door de Raad op 20 juli 2011 herziene crisisbeheersingsconcept. Ook in Nairobi en Brussel zullen onderdelen van EUTM Somalia worden gevestigd.”. 2) Artikel 2, lid 1, wordt vervangen door: 1.   Kolonel Michael BEARY wordt met ingang van 9 augustus 2011 benoemd tot commandant van de EU-missie.”. 3) Artikel 10 wordt gewijzigd als volgt: a) lid 2 wordt vervangen door: 2.   Het financieel referentiebedrag ter dekking van de gemeenschappelijke kosten van de EU-missie voor het tijdvak tot en met 9 augustus 2011 bedraagt 4,8 miljoen EUR. Het in artikel 32, lid 3, van ATHENA bedoelde percentage van het referentiebedrag bedraagt 60 %.”; b) het volgende lid wordt toegevoegd: 3.   Het financieel referentiebedrag ter dekking van de gemeenschappelijke kosten van de EU-missie voor het tijdvak dat ingaat op 9 augustus 2011 bedraagt 4,8 miljoen EUR. Het in artikel 32, lid 3, van ATHENA bedoelde percentage van het referentiebedrag bedraagt 30 %.”. 4) In artikel 12 wordt lid 2 vervangen door: 2.   De militaire missie van de EU wordt beëindigd in 2012, na twee opleidingsperioden van elk zes maanden en nadat de eenheden en personeelsleden van de EU opnieuw bij haar zijn tewerkgesteld.”. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 28 juli 2011. Voor de Raad De voorzitter M. DOWGIELEWICZ ( 1 ) PB L 44 van 19.2.2010, blz. 16 . ( 2 ) PB L 87 van 7.4.2010, blz. 33 .",
  "source": "EUR LEX"
}