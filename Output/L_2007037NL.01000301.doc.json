{
  "url": "http://www.w3.org/1999/xhtml\">",
  "content": "L_2007037NL.01000301.xml 9.2.2007 NL Publicatieblad van de Europese Unie L 37/3 VERORDENING (EG) N r. 119/2007 VAN DE COMMISSIE van 8 februari 2007 houdende wijziging van Verordening (EG) nr. 493/2006 inzake overgangsmaatregelen in het kader van de hervorming van de gemeenschappelijke ordening der markten in de sector suiker DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 318/2006 van de Raad van 20 februari 2006 houdende een gemeenschappelijke ordening der markten in de sector suiker ( 1 ) , en met name op artikel 44, onder a), Overwegende hetgeen volgt: (1) Verordening (EG) nr. 493/2006 van de Commissie ( 2 ) voorziet in bijzondere overgangsmaatregelen voor het verkoopseizoen 2006/2007, waarin de hervorming van de gemeenschappelijke marktordening in de suikersector is ingevoerd. (2) De situatie op de interne markt in het verkoopseizoen 2006/2007 wordt gekenmerkt door een gebrek aan evenwicht tussen de markt voor binnen het quotum geproduceerde suiker en die voor buiten het quotum geproduceerde suiker. Tegenover het gevaar van een toenemend overschot aan binnen het quotum geproduceerde suiker, staat de mogelijkheid dat voor de chemische sector te weinig buiten het quotum geproduceerde suiker beschikbaar is in de tweede helft van het verkoopseizoen 2006/2007, gezien de geproduceerde hoeveelheden, de voorraden en de groeiende vraag naar grondstoffen voor de productie van bio-ethanol. (3) Daarom moeten, uitsluitend voor het verkoopseizoen 2006/2007, bijzondere overgangsmaatregelen worden vastgesteld om het evenwicht tussen de markten voor binnen en buiten het quotum geproduceerde suiker te herstellen en om het voor de chemische en farmaceutische sector gemakkelijker te maken om over te stappen van de tijdens het verkoopseizoen 2005/2006 geldende oude regeling voor de bevoorrading met binnen het quotum geproduceerde suiker naar de nieuwe, bij Verordening (EG) nr. 318/2006 ingestelde regeling voor de bevoorrading met buiten het quotum geproduceerde suiker. De onzekerheid die binnen de sector heerst als gevolg van de late tenuitvoerlegging van de hervorming van de sector eind juni 2006 heeft de sluiting van leveringscontracten voor het verkoopseizoen 2006/2007 sterk gehinderd. In de praktijk moeten dergelijke contracten nog vóór het inzaaien van de bieten, i.e. vóór de vorige maand maart, gesloten worden. De in deze verordening voorgestelde maatregelen moeten het beheer van de buiten het quotum geproduceerde hoeveelheden versoepelen en de levering van suiker aan de chemische sector tegen met de wereldprijzen overeenstemmende voorwaarden garanderen. Het verdient aanbeveling om fabrikanten toelating te geven om hoeveelheden industriële suiker te vervangen door binnen het quotum geproduceerde suiker. Deze toelating mag evenwel slechts worden gegeven als de extra controles op de geleverde en werkelijk door de industrie gebruikte hoeveelheden correct worden uitgevoerd. Of deze toelating al dan niet wordt gegeven, wordt overgelaten aan de beoordeling van de bevoegde autoriteiten van de betrokken lidstaten. (4) De bepalingen over levering en gebruik van industriële suiker die zijn vastgesteld bij Verordening (EG) nr. 967/2006 van de Commissie van 29 juni 2006 tot vaststelling van bepalingen ter uitvoering van Verordening (EG) nr. 318/2006 met betrekking tot de productie buiten het quotum in de sector suiker ( 3 ) , gelden voor de hoeveelheden die op grond van de in de onderhavige verordening vastgestelde overgangsmaatregelen worden geleverd. (5) Verordening (EG) nr. 493/2006 moet dienovereenkomstig worden gewijzigd. (6) De in deze verordening vervatte maatregelen zijn in overeenstemming met het advies van het Comité van beheer voor suiker, HEEFT DE VOLGENDE VERORDENING VASTGESTELD: Artikel 1 In Verordening (EG) nr. 493/2006 wordt het volgende artikel 3 bis ingevoegd: „Artikel 3 bis Gebruik van binnen het quotum geproduceerde suiker 1.   Met betrekking tot leveringen van industriële suiker die uiterlijk op 30 september 2007 plaatsvinden in het kader van in artikel 6 van Verordening (EG) nr. 967/2006 van de Commissie ( 4 ) bedoelde contracten, mogen de bevoegde autoriteiten van de lidstaten op verzoek van de fabrikant toelaten dat een door hem binnen het quotum geproduceerde hoeveelheid suiker, met inbegrip van op grond van artikel 3 van de onderhavige verordening aan de markt onttrokken suiker, wordt geleverd ter vervanging van industriële suiker die buiten het quotum is geproduceerd. 2.   De hoeveelheden overeenkomstig lid 1 geleverde suiker worden geboekt als industriële grondstof die voor het verkoopseizoen 2007/2008 aan een verwerker wordt geleverd overeenkomstig artikel 4, lid 1, tweede alinea, onder a), van Verordening (EG) nr. 967/2006. 3.   In de in de artikelen 8 en 10 van Verordening (EG) nr. 967/2006 bedoelde mededelingen wordt de overeenkomstig lid 1 van het onderhavige artikel geleverde hoeveelheid apart vermeld. Artikel 2 Deze verordening treedt in werking op de derde dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 8 februari 2007. Voor de Commissie Mariann FISCHER BOEL Lid van de Commissie ( 1 ) PB L 58 van 28.2.2006, blz. 1 . Verordening gewijzigd bij Verordening (EG) nr. 2011/2006 ( PB L 384 van 29.12.2006, blz. 1 ). ( 2 ) PB L 89 van 28.3.2006, blz. 11 . Verordening gewijzigd bij Verordening (EG) nr. 1542/2006 ( PB L 283 van 14.10.2006, blz. 24 ). ( 3 ) PB L 176 van 30.6.2006, blz. 22 . Verordening gewijzigd bij Verordening (EG) nr. 1913/2006 ( PB L 365 van 21.12.2006, blz. 52 ). ( 4 ) PB L 176 van 30.6.2006, blz. 22 .”.",
  "source": "EUR LEX"
}