{
  "url": "http://www.w3.org/1999/xhtml\">",
  "content": "L_2008164NL.01004101.xml 25.6.2008 NL Publicatieblad van de Europese Unie L 164/41 BESCHIKKING VAN DE COMMISSIE van 18 juni 2008 tot vaststelling van de financiële bijdrage van de Gemeenschap in de uitgaven voor de urgente maatregelen ter bestrijding van klassieke varkenspest in Duitsland in 2006 (Kennisgeving geschied onder nummer C(2008) 2722) (Alleen de tekst in de Duitse taal is authentiek) (2008/483/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied ( 1 ) , en met name op artikel 3, lid 3, en artikel 3, lid 5, eerste streepje, Overwegende hetgeen volgt: (1) Beschikking 90/424/EEG stelt de procedures vast voor de financiële bijdrage van de Gemeenschap in de kosten van gerichte veterinaire maatregelen, waaronder urgente maatregelen. Om klassieke varkenspest zo spoedig mogelijk te helpen uitroeien, moet de Gemeenschap financieel bijdragen in de door de lidstaten gemaakte subsidiabele kosten. Artikel 3, lid 5, eerste streepje, van Beschikking 90/424/EEG behelst voorschriften inzake het op de door de lidstaten gemaakte kosten toe te passen percentage. (2) Verordening (EG) nr. 349/2005 van de Commissie stelt voorschriften vast inzake de communautaire financiering van de in Beschikking 90/424/EEG van de Raad bedoelde urgente maatregelen en maatregelen ter bestrijding van bepaalde dierziekten ( 2 ) . Bij artikel 3 van die verordening worden voorschriften vastgesteld voor de uitgaven die in aanmerking komen voor een financiële bijdrage van de Gemeenschap. (3) Bij Beschikking 2006/777/EG van de Commissie van 14 november 2006 inzake een financiële bĳdrage van de Gemeenschap voor de uitroeiing van klassieke varkenspest in Duitsland in 2006 ( 3 ) is aan Duitsland een financiële bijdrage van de Gemeenschap toegekend in de kosten van de in 2006 uitgevoerde urgente maatregelen ter bestrijding van klassieke varkenspest. Overeenkomstig die beschikking is een eerste tranche van 5 000 000 EUR uitbetaald. (4) Op 6 december 2006 heeft Duitsland een officieel verzoek om vergoeding ingediend overeenkomstig artikel 7, lid 1, en artikel 7, lid 2, van Verordening (EG) nr. 349/2005 van de Commissie. (5) De Commissie heeft van 23 tot en met 27 april 2007 een onderzoek ter plaatse uitgevoerd overeenkomstig artikel 10 van Verordening (EG) nr. 349/2005 van de Commissie. De opmerkingen van de Commissie, de wijze van berekening van de subsidiabele kosten en de slotconclusies zijn per brief van 6 februari 2008 aan Duitsland meegedeeld. (6) De financiële bijdrage van de Gemeenschap wordt alleen uitbetaald als de geplande activiteiten daadwerkelijk zijn uitgevoerd en de autoriteiten alle noodzakelijke informatie binnen de vastgestelde termijnen hebben verstrekt. (7) De Duitse autoriteiten hebben volledig voldaan aan hun technische en administratieve verplichtingen overeenkomstig artikel 3, lid 2, van Beschikking 90/424/EEG en artikel 7 van Verordening (EG) nr. 349/2005. (8) Gelet op het voorgaande moet nu het totale bedrag worden vastgesteld van de financiële bijdrage van de Gemeenschap in de subsidiabele uitgaven voor de urgente maatregelen in verband met de uitroeiing van klassieke varkenspest in Duitsland in 2006. (9) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Financiële bijdrage van de Gemeenschap aan Duitsland De totale financiële bijdrage van de Gemeenschap in de uitgaven in verband met de uitroeiing van klassieke varkenspest in Duitsland in 2006 wordt vastgesteld op 8 315 827,65 EUR. Artikel 2 Betalingsregeling Het saldo van de financiële bijdrage van de Gemeenschap wordt vastgesteld op 3 315 827,65 EUR. Artikel 3 Adressaat Deze beschikking is gericht tot de Bondsrepubliek Duitsland. Gedaan te Brussel, 18 juni 2008. Voor de Commissie Androulla VASSILIOU Lid van de Commissie ( 1 ) PB L 224 van 18.8.1990, blz. 19 . Beschikking laatstelijk gewijzigd bij Verordening (EG) nr. 1791/2005 ( PB L 363 van 20.12.2006, blz. 1 ). ( 2 ) PB L 55 van 1.3.2005, blz. 12 . ( 3 ) PB L 314 van 15.11.2006, blz. 37 .",
  "source": "EUR LEX"
}