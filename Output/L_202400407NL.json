{
  "url": "http://www.w3.org/1999/xhtml\">",
  "content": "L_202400407NL.000101.fmx.xml Publicatieblad van de Europese Unie NL Serie L 2024/407 26.1.2024 BESLUIT (EU) 2024/407 VAN DE RAAD van 23 januari 2024 tot vaststelling van het namens de Europese Unie op de 13e Ministeriële Conferentie van de Wereldhandelsorganisatie in te nemen standpunt betreffende de toetreding van de Democratische Republiek Oost-Timor tot de WTO DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 4, eerste alinea, in samenhang met artikel 218, lid 9, Gezien het voorstel van de Europese Commissie, Overwegende hetgeen volgt: (1) De Overeenkomst van Marrakesh tot oprichting van de Wereldhandelsorganisatie (“de WTO-overeenkomst”) is door de Unie gesloten bij Besluit 94/800/EG van de Raad ( 1 ) en is op 1 januari 1995 in werking getreden. (2) Op grond van artikel IV, lid 1, en artikel IX, lid 1, van de WTO-overeenkomst is de Ministeriële Conferentie van de Wereldhandelsorganisatie (“WTO”) bevoegd om besluiten bij consensus vast te stellen. (3) De Ministeriële Conferentie van de WTO kan tijdens haar 13e bijeenkomst van 26 tot en met 29 februari 2024 een besluit aannemen over de toetreding van Oost-Timor tot de WTO. (4) Het is noodzakelijk het namens de Unie in de 13e bijeenkomst van de Ministeriële Conferentie van de WTO in te nemen standpunt vast te stellen, aangezien de besluiten bindend zullen zijn voor de Unie. (5) De onderhandelingen over de toetreding van Oost-Timor tot de WTO zijn in 2016 van start gegaan. Op 7 december 2016 is een werkgroep inzake de toetreding van Oost-Timor (de “werkgroep”) opgericht. De zesde bijeenkomst van de werkgroep vond plaats op 11 oktober 2023. (6) De multilaterale onderhandelingen over extra handelsgerelateerde gebieden zijn nog aan de gang. In maart 2023 heeft de Commissie namens de Unie bilaterale onderhandelingen afgerond over een uitgebreide reeks verbintenissen van Oost-Timor tot openstelling van de markt. (7) De toetreding tot de WTO zal naar verwachting een blijvende positieve bijdrage leveren aan het proces van economische hervorming en duurzame ontwikkeling in Oost-Timor. De Unie moet derhalve de toetreding van Oost-Timor steunen, HEEFT HET VOLGENDE BESLUIT VASTGESTELD: Artikel 1 Het namens de Unie op de 13e Ministeriële Conferentie van de Wereldhandelsorganisatie in te nemen standpunt houdt in dat zij zich aansluit bij de consensus die tussen de WTO-leden is bereikt met het oog op de vaststelling van een besluit betreffende de toetreding van Oost-Timor tot de WTO. Artikel 2 Dit besluit treedt in werking op de datum van de vaststelling ervan. Gedaan te Brussel, 23 januari 2024. Voor de Raad De voorzitter D. CLARINVAL ( 1 ) Besluit 94/800/EG van de Raad van 22 december 1994 betreffende de sluiting, namens de Europese Gemeenschap voor wat betreft de onder haar bevoegdheid vallende aangelegenheden, van de uit de multilaterale handelsbesprekingen in het kader van de Uruguay-Ronde (1986-1994) voortvloeiende overeenkomsten ( PB L 336 van 23.12.1994, blz. 1 ). ELI: http://data.europa.eu/eli/dec/2024/407/oj ISSN 1977-0758 (electronic edition)",
  "source": "EUR LEX"
}