{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:51999AG0217(02):NL:HTML\">",
  "content": "EUR-Lex - 51999AG0217(02) - NL Avis juridique important | 51999AG0217(02) ADVIES VAN DE RAAD van 18 januari 1999 over het stabiliteitsprogramma van Oostenrijk (1998-2002) Publicatieblad Nr. C 042 van 17/02/1999 blz. 0005 - 0006 ADVIES VAN DE RAAD van 18 januari 1999 over het stabiliteitsprogramma van Oostenrijk (1998-2002) (1999/C 42/04) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid (1), en met name artikel 5, leden 1 en 2, Gelet op de aanbeveling van de Commissie, Na raadpleging van het Economisch en Financieel Comité, BRENGT HET VOLGENDE ADVIES UIT: Op 18 januari heeft de Raad het stabiliteitsprogramma van Oostenrijk voor de periode 1998-2002 besproken. De Raad neemt er met voldoening nota van dat het programma gedetailleerde informatie bevat over de na afloop van het programma te verwachten macro-economische en budgettaire aggregaten. De begrotingsdoelen voor 1998 en 1999 zijn gebaseerd op de begrotingsplannen voor die jaren. Voor de jaren na 1999 verschaft het programma over het algemeen geen kwantitatieve gegevens over begrotingsmaatregelen. Het programma voorziet tegen 2002 in een daling van het algemene tekort op de overheidsbegroting tot 1,4 % van het bruto binnenlands product (BBP), terwijl de brutoschuldquote naar verwachting zal dalen tot 60 % van het BBP. De Raad constateert dat het programma voortbouwt op de ingrijpende budgettaire consolidering van de jaren 1995-1997. De Raad is verheugd dat er aanzienlijk betere begrotingsresultaten zijn behaald dan gepland was. De Raad betreurt het echter dat het overheidstekort in 1998, ondanks een voor de groei gunstig klimaat, niet verder gedaald is. Het programma is gebaseerd op macro-economische vooruitzichten die een vertraging van de economische groei te zien geven, en wel van het huidige hoge groeicijfer naar een groei die tegen het eind van de bestreken periode licht onder de trend blijft. De Raad lijkt dat een realistisch scenario, maar hij wijst erop dat, als de huidige internationale financiële en economische crisis aanhoudt, de zaken zich ongunstig kunnen ontwikkelen. Het programma gaat ervan uit dat de inflatiedruk dankzij aanhoudende loonmatiging en dalende importprijzen gering zal blijven. De Raad wijst erop dat er verdere structurele verbeteringen op de productie- en de arbeidsmarkt nodig zijn om de verwachte combinatie van groeiende werkgelegenheid, dalende werkloosheid en een blijvend lage inflatie te verwezenlijken. Bovendien moet de ontwikkeling van de indicatoren voor het concurrentievermogen nauwlettend in de gaten gehouden worden en moeten de structurele hervormingen die de concurrentiepositie van Oostenrijk waarborgen, worden voortgezet. De Raad acht het raadzaam dat de in het programma beoogde budgettaire consolidering bereikt wordt door de daling van de inkomsten te compenseren met een verlaging van de uitgaven. De Raad constateert evenwel dat de algemene doelstelling van een verlaging, tussen 1998 en 2002, van het totale overheidstekort met 0,8 % van het BBP en van de brutoschuldquote met 4,4 % van het BBP, zeer bescheiden is. De Raad erkent dat het beoogde tekort van 1,4 % van het BBP voor de middellange termijn dankzij de vrij stabiele economische groei van Oostenrijk voldoende is om de automatische stabilisatoren in een normale conjuncturele recessie te laten functioneren, zonder dat men het risico loopt de BBP-referentiewaarde van 3 % te overschrijden. De Raad concludeert dat het programma op dat punt in overeenstemming is met het Stabiliteits- en groeipact. De Raad wijst er echter op dat de door de Oostenrijkse regering gekozen begrotingsstrategie riskant lijkt, omdat er geen extra veiligheidsmarge is ingebouwd. Een meer ambitieuze doelstelling voor het tekort zou een goed middel geweest zijn om onvoorziene ontwikkelingen in de economische activiteit en de overheidsfinanciën op te vangen, om speelruimte te creëren voor het mogelijk gebruik van een doelbewust anticonjunctureel begrotingsbeleid en voor de uitvoering van actieve beleidsmaatregelen voor het scheppen van werkgelegenheid en van andere structurele maatregelen in overeenstemming met de werkgelegenheidsrichtsnoeren, alsook om de schuldquote sneller te verkleinen met het oog op de financiële lasten op langere termijn ten gevolge van de vergrijzing van de bevolking. De Raad moedigt de Oostenrijkse regering derhalve aan om het begrotingsplan voor 1999 zo rigoureus mogelijk uit te voeren en ervoor te zorgen dat de schuldquote sterk blijft dalen. Voor de periode na 1999 verzoekt de Raad de Oostenrijkse regering haar uiterste best te doen om, net als in het verleden, de begrotingsdoelen van het stabiliteitsprogramma te overtreffen en zo de veiligheidsmarge te verbreden en het risico dat de BBP-referentiewaarde van 3 % overschreden wordt, tot het uiterste te beperken. De Raad is ingenomen met de geplande structurele hervormingsmaatregelen van het programma. De algemene stimulans die van de hervormingsmaatregelen uitgaat, lijkt voldoende en in overeenstemming met aanbeveling 98/454/EG van de Raad van 6 juli 1998 voor de globale richtsnoeren voor het economisch beleid van de lidstaten en van de Gemeenschap (2). De Raad dringt er bij de Oostenrijkse regering op aan om extra overheidsuitgaven ten gevolge van de hervormingsmaatregelen te financieren door besparingen op andere gebieden. De Raad moedigt de Oostenrijkse regering aan om de hervormingen snel en krachtdadig uit te voeren, omdat daar de sleutel ligt voor het welslagen van het stabiliteitsprogramma. (1) PB L 209 van 2.8.1997, blz. 1. (2) PB L 200 van 16.7.1998, blz. 34.",
  "source": "EUR LEX"
}