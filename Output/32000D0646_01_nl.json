{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0646(01):NL:HTML\">",
  "content": "EUR-Lex - 32000D0646(01) - NL Avis juridique important | 32000D0646(01) 2000/646/EG: Besluit van de Raad van 17 oktober 2000 betreffende de sluiting van de wijziging van het Protocol van Montreal betreffende stoffen die de ozonlaag afbreken Publicatieblad Nr. L 272 van 25/10/2000 blz. 0026 - 0026 Besluit van de Raad van 17 oktober 2000 betreffende de sluiting van de wijziging van het Protocol van Montreal betreffende stoffen die de ozonlaag afbreken (2000/646/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 175, lid 1, juncto artikel 300, lid 2, eerste zin, en artikel 300, lid 3, eerste alinea, Gezien het voorstel van de Commissie, Gezien het advies van het Europees Parlement(1), Overwegende hetgeen volgt: (1) De Gemeenschap is, gezien haar taken op het gebied van het milieu, bij Beschikking 88/540/EEG(2) partij geworden bij het Verdrag van Wenen ter bescherming van de ozonlaag en het Protocol van Montreal betreffende stoffen die de ozonlaag afbreken, en heeft bij Beschikking 91/690/EEG(3) de eerste wijziging van dat protocol en bij Beschikking 94/68/EG(4) de tweede wijziging van dat protocol goedgekeurd. (2) De meeste recente wetenschappelijke gegevens tonen aan dat voor een toereikende bescherming van de ozonlaag een stringenter toezicht op de handel in stoffen die de ozonlaag afbreken is vereist dan die waarin is voorzien bij het Protocol van Montreal als gewijzigd in 1992; deze gegevens tonen aan dat er extra toezicht op en beperking van de handel in aan uitworpbeheersing onderworpen ozonafbrekende stoffen vereist is, met name wat methylbromide betreft. (3) In september 1997 werd te Montreal tot een derde wijziging van het Protocol van Montreal ter uitvoering van deze beheersingsmaatregelen besloten; de Commissie heeft namens de Gemeenschap deelgenomen aan het overleg en de overeenkomst over deze wijziging. (4) De Gemeenschap heeft maatregelen genomen op het onder deze wijziging vallende gebied en moet derhalve internationale verbintenissen op dit gebied aangaan. (5) De Gemeenschap moet de derde wijziging van het Protocol van Montreal goedkeuren, aangezien de bepalingen daarvan betrekking hebben op de handel in aan uitworpbeheersing onderworpen stoffen tussen de Gemeenschap en andere partijen en de uitvoering van maatregelen in dat verband de taak is van de Gemeenschap, BESLUIT: Artikel 1 De derde wijziging van het Protocol van Montreal betreffende stoffen die de ozonlaag afbreken wordt namens de Gemeenschap goedgekeurd. De tekst van de wijziging is bij dit besluit gevoegd. Artikel 2 De voorzitter van de Raad is gemachtigd om de persoon (personen) aan te wijzen die bevoegd is (zijn) om de akte van goedkeuring van deze derde wijziging namens de Gemeenschap neder te leggen bij de secretaris-generaal van de Verenigde Naties overeenkomstig artikel 13 van het Verdrag van Wenen ter bescherming van de ozonlaag juncto artikel 3 van de derde wijziging van het Protocol van Montreal. Artikel 3 Dit besluit wordt bekendgemaakt in het Publicatieblad van de Europese Gemeenschappen. Gedaan te Luxemburg, 17 oktober 2000. Voor de Raad De voorzitter L. Fabius (1) PB C 21 E van 25.1.2000, blz. 9. (2) PB L 297 van 31.10.1988, blz. 8. (3) PB L 377 van 31.12.1991, blz. 28. (4) PB L 33 van 7.2.1994, blz. 1.",
  "source": "EUR LEX"
}