{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31990D0180:NL:HTML\">",
  "content": "EUR-Lex - 31990D0180 - NL Avis juridique important | 31990D0180 90/180/Euratom, EEG: Beschikking van de Commissie van 23 maart 1990 waarbij Nederland wordt gemachtigd geen rekening te houden met bepaalde categorieën handelingen en gebruik te maken van ramingen voor de berekening van de grondslag van de eigen middelen uit de belasting over de toegevoegde waarde (Slechts de tekst in de Nederlandse taal is authentiek) Publicatieblad Nr. L 099 van 19/04/1990 blz. 0030 - 0031 ***** BESCHIKKING  VAN DE COMMISSIE van 23 maart 1990 waarbij Nederland wordt gemachtigd geen rekening te houden met bepaalde categorieën handelingen en gebruik te maken van ramingen voor de berekening van de grondslag van de eigen middelen uit de belasting over de toegevoegde waarde (Slechts de tekst in de Nederlandse taal is authentiek) (90/180/Euratom, EEG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, Gelet op het Verdrag tot oprichting van de Europese Gemeenschap voor Atoomenergie, Gelet op Verordening (EEG, Euratom) nr. 1553/89 van de Raad van 29 mei 1989 betreffende de definitieve uniforme regeling voor de inning van de eigen middelen uit de belasting over de toegevoegde waarde (1), inzonderheid op artikel 13, Overwegende dat Verordening (EEG, Euratom, EGKS) nr. 2892/77 van de Raad van 19 december 1977 houdende toepassing voor de eigen middelen uit de belasting over de toegevoegde waarde van het besluit van 21 april 1970 betreffende de vervanging van de financiële bijdragen van de Lid-Staten door eigen middelen van de Gemeenschappen (2) sedert 31 december 1988 niet meer van toepassing is en dat de op grond van artikel 13 van deze verordening vastgestelde machtigingen met ingang van 1 januari 1989 moeten worden vernieuwd op grond van artikel 13 van Verordening (EEG, Euratom) nr. 1553/89; Overwegende dat, op grond van artikel 28, lid 3, van de Zesde Richtlijn 77/388/EEG van de Raad van 17 mei 1977 betreffende de harmonisatie van de wetgevingen der Lid-Staten inzake omzetbelasting - Gemeenschappelijk stelsel van belasting over de toegevoegde waarde: uniforme grondslag (3), hierna genoemd »Zesde Richtlijn\", laatstelijk gewijzigd bij Besluit 84/386/EEG (4), de Lid-Staten bepaalde handelingen kunnen blijven vrijstellen of belasten en dat deze handelingen in aanmerking moeten worden genomen voor de vaststelling van de grondslag van de BTW-middelen; Overwegende dat Nederland niet in staat is de grondslag van de BTW-middelen voor twee in bijlage F van de Zesde Richtlijn genoemde categorieën handelingen nauwkeurig te berekenen; dat deze berekening zou leiden tot ongerechtvaardigd hoge administratieve lasten in verhouding tot de invloed van deze handelingen op de totale grondslag van de BTW-middelen van deze Lid-Staat, en dat Nederland derhalve dient te worden gemachtigd hiermee geen rekening te houden bij de berekening van de BTW-grondslag; Overwegende dat Nederland aan de hand van ramingen een berekening kan uitvoeren voor zes in bijlage F van de Zesde Richtlijn genoemde categorieën handelingen en dat deze Lid-Staat derhalve dient te worden gemachtigd de BTW-grondslag te berekenen aan de hand van ramingen; Overwegende dat het Raadgevend Comité voor de eigen middelen het verslag waarin de adviezen van zijn leden over de onderhavige beschikking zijn neergelegd, heeft goedgekeurd, HEEFT DE VOLGENDE BESCHIKKING GEGEVEN: Artikel 1 Voor de berekening van de grondslag van de eigen middelen uit de belasting over de toegevoegde waarde vanaf 1 januari 1989 wordt Nederland gemachtigd geen rekening te houden met de volgende, in bijlage F van de Zesde Richtlijn bedoelde categorieën handelingen: 1. diensten van auteurs, kunstenaars, vertolkers van kunstwerken, advocaten en andere beoefenaars van vrije beroepen, andere dan de medische en paramedische beroepen, voor zover het niet gaat om de in bijlage B van de Tweede Richtlijn 67/228/EEG van de Raad (5) bedoelde diensten. Diensten van schrijvers, componisten, journalisten en persfotografen (bijlage F, ex punt 2); 2. handelingen verricht door blinden en/of blindenwerkplaatsen, indien is vastgesteld dat voor vrijstelling hiervan geen belangrijke concurrentievervalsing ontstaat (bijlage F, punt 7). Artikel 2 Voor de berekening van de grondslag van de eigen middelen uit de belasting over de toegevoegde waarde vanaf 1 januari 1989 wordt Nederland gemachtigd de grondslag betreffende de volgende categorieën handelingen, bedoeld in bijlage F van de Zesde Richtlijn, te berekenen aan de hand van ramingen: 1. diensten van notarissen en gerechtsdeurwaarders (bijlage F, ex punt 2); 2. diensten verricht door lijkbezorgers en crematoria, alsmede levering door hen van goederen die met deze diensten in rechtstreeks verband staan (bijlage F, punt 6); 3. diensten van dierenartsen in verband met de verzorging van dieren (bijlage F, punt 9); 4. diensten verricht door schade-experts (bijlage F, punt 11); 5. vervoer van personen alsmede de door die personen meegevoerde goederen, door veerdiensten (bijlage F, ex punt 17); 6. diensten van reisbureaus bedoeld in artikel 26 van de Zesde Richtlijn, alsmede die van reisbureaus die in naam en voor rekening van de reiziger handelen, voor reizen binnen de Gemeenschap (bijlage F, punt 27). Artikel 3 Deze beschikking is gericht tot het Koninkrijk der Nederlanden. Gedaan te Brussel, 23 maart 1990. Voor de Commissie Peter SCHMIDHUBER Lid van de Commissie (1) PB nr. L 155 van 7. 6. 1989, blz. 9. (2) PB nr. L 336 van 27. 12. 1977, blz. 8. (3) PB nr. L 145 van 13. 6. 1977, blz. 1. (4) PB nr. L 208 van 3. 9. 1984, blz. 58. (5) PB nr. 71 van 14. 4. 1967, blz. 1303/67.",
  "source": "EUR LEX"
}