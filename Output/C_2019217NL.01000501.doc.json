{
  "url": "http://www.w3.org/1999/xhtml\"><!--",
  "content": "C_2019217NL.01000501.xml 28.6.2019 NL Publicatieblad van de Europese Unie C 217/5 UITVOERINGSBESLUIT VAN DE COMMISSIE van 24 juni 2019 inzake de bekendmaking in het Publicatieblad van de Europese Unie van de aanvraag tot registratie van een naam als bedoeld in artikel 49 van Verordening (EU) nr. 1151/2012 van het Europees Parlement en de Raad „Kaimiškas Jovarų alus” (BGA) (2019/C 217/05) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name artikel 50, lid 2, onder a), Overwegende hetgeen volgt: (1) Litouwen heeft een aanvraag tot bescherming van de naam „Kaimiškas Jovarų alus” ingediend bij de Commissie overeenkomstig artikel 49, lid 4, van Verordening (EU) nr. 1151/2012. (2) Overeenkomstig artikel 50 van Verordening (EU) nr. 1151/2012 heeft de Commissie die aanvraag onderzocht en zij heeft geconcludeerd dat is voldaan aan de in die verordening vastgestelde voorwaarden. (3) Om de indiening van bezwaarschriften overeenkomstig artikel 51 van Verordening (EU) nr. 1151/2012 mogelijk te maken, moeten het enig document en de verwijzing naar de bekendmaking van het in artikel 50, lid 2, onder a), van die verordening bedoelde productdossier voor de naam „Kaimiškas Jovarų alus” worden bekendgemaakt in het Publicatieblad van de Europese Unie , HEEFT HET VOLGENDE BESLUIT VASTGESTELD: Enig artikel Het enig document en de verwijzing naar de bekendmaking van het in artikel 50, lid 2, onder a), van Verordening (EU) nr. 1151/2012 bedoelde productdossier voor de naam „Kaimiškas Jovarų alus” (BGA) zijn opgenomen in de bijlage bij dit besluit. Overeenkomstig artikel 51 van Verordening (EU) nr. 1151/2012 geeft de bekendmaking van dit besluit het recht om uiterlijk drie maanden na de datum van bekendmaking ervan in het Publicatieblad van de Europese Unie bezwaar te maken tegen de registratie van de in de eerste alinea van dit artikel genoemde naam. Gedaan te Brussel, 24 juni 2019. Voor de Commissie Phil HOGAN Lid van de Commissie ( 1 ) PB L 343 van 14.12.2012, blz. 1 . BIJLAGE ENIG DOCUMENT „KAIMIŠKAS JOVARŲ ALUS” EU-nr.: PGI-LT-02237 — 16.11.2016 BOB ( ) BGA ( X ) 1. Naam/namen „Kaimiškas Jovarų alus” 2. Aanvragend(e) land(en) Litouwen 3. Beschrijving van het landbouwproduct of levensmiddel 3.1. Productcategorie Categorie 2.1. Bier 3.2. Beschrijving van het product waarvoor de in punt 1 vermelde naam van toepassing is „Kaimiškas Jovarų alus” is een amberkleurig, natuurlijk gegist, levend (ongepasteuriseerd en ongefilterd) bier op basis van gerstemout, waarvan het gehele productieproces in een huishoudelijk verband plaatsvindt volgens een traditionele methode. De authentieke en uitzonderlijke kenmerken van dit bier zijn tot stand gekomen dankzij een traditionele productiemethode die de tand des tijds heeft doorstaan, de ervaring van vele generaties brouwers, de traditionele recepten en de ingrediënten. De verschillende fasen van de productie van „Kaimiškas Jovarų alus” — het vermalen van de mout, het koken van de hop en het maischen en klaren, vergisten en rijpen van het bier — maken het bier uniek. Een van de belangrijkste factoren waardoor de traditionele productiemethode en de consistente kwaliteit van het bier worden gegarandeerd, is de unieke gist. Hiervan is vele generaties lang gebruikgemaakt en hij wordt ook vandaag de dag nog gebruikt, en wel uitsluitend in het in punt 4 afgebakende geografische gebied. De gist fermenteert goed, waardoor het bier zijn kenmerkende smaak krijgt. Tijdens de productie kan er natuurlijke honing worden toegevoegd. Fysische en chemische eigenschappen Het gehalte droge stof van de originele wort: 12,0-15,0 (gewichtspercent). Effectief ethylalcoholgehalte: 5,6 ± 1,0 (% vol.). pH: 1,3-3,5. Bitterheid hop: 10-30 IBU. Kleur: 15-38 EBC-kleureenheden. Houdbaarheid: hangt af van de bewaaromstandigheden en de gebruikte verpakking, maar maximaal twintig dagen. Organoleptische kenmerken Kleur: de kleur varieert van goudgeel tot goudbruin (amber). Voorkomen: het bier schuimt wanneer het in een kan of glas wordt geschonken, waarbij gewoonlijk een grote laag dik, wit schuim ontstaat. Kenmerkende troebelheid als gevolg van het gistsediment. Geur: een opvallend aroma van gist, brood, karamel en fruit. Smaak: een intense, moutige biersmaak. Kenmerkende bittere smaak van hop met een vleugje gist, bessen, karamel, hazelnoot, kruiden en citrusvruchten. Indien er natuurlijke honing wordt toegevoegd, is er ook een toets van honing. 3.3. Diervoeders (alleen voor producten van dierlijke oorsprong) en grondstoffen (alleen voor verwerkte producten) — gerstemout (er worden bij het brouwen verschillende soorten gerstemout gebruikt); — drinkwater; — hop (er worden bij het brouwen verschillende soorten hop gebruikt); — gist (het biersediment dat overblijft en wordt bewaard na het vorige brouwproces). 3.4. Specifieke onderdelen van het productieproces die in het afgebakende geografische gebied moeten plaatsvinden Het volledige productieproces van „Kaimiškas Jovarų alus” wordt uitgevoerd volgens een traditionele, onveranderde brouwmethode. Alle onderdelen van het productieproces moeten plaatsvinden in het afgebakende geografische gebied: — het handmatig vermalen van de mout met behulp van maalstenen of een hamermolen; — het koken van de hop; — het maischen van de mout (het mengen van de maisch); — het klaren van de maische (het scheiden van de maische); — het vergisten van het bier; — het rijpen van het bier; — het klaarmaken en beschermen van de gist. 3.5. Specifieke voorschriften betreffende het in plakken snijden, het raspen, het verpakken enz. van het product waarnaar de geregistreerde naam verwijst — 3.6. Specifieke voorschriften betreffende de etikettering van het product waarnaar de geregistreerde naam verwijst — 4. Beknopte beschrijving van het afgebakende geografische gebied Bestuurlijke grenzen van het dorp Jovarai (district Pakruojis). 5. Verband met het geografische gebied De aanvraag voor „Kaimiškas Jovarų alus” is gebaseerd op de geografische oorsprong van het bier, waaraan dit product zijn specifieke kenmerken te danken heeft en die verband houdt met menselijke factoren die eigen zijn aan het in punt 4 genoemde gebied en waarom dit gebied bekend staat. De menselijke factoren waaraan het product zijn specifieke kenmerken te danken heeft: Aan het eind van de negentiende en in de twintigste eeuw werd industrieel brouwen in hoog tempo steeds populairder. Dit had grote gevolgen voor het brouwen aan huis en leidde tot de komst van nieuwe technieken: het vermalen van de mout in molens, het koken van de maische, veranderingen in de grondstoffen (de ingebruikneming van industriële gist, suiker en andere additieven). Uitsluitend in het beschreven gebied wordt dit brouwproces nog gebruikt: er wordt heet water aan de mout toegevoegd, de maische die daardoor ontstaat, wordt een tijdlang geweekt — maar niet gekookt — en geklaard, en vervolgens wordt deze onmiddellijk opzij gezet om te gisten met behulp van een gist die al door een aantal generaties familiebrouwers in het in punt 4 genoemde gebied wordt bewaard. Het zijn de brouwers die, door gebruik te maken van hun kennis en ervaring, bepalen hoe de verschillende fasen van het brouwproces worden uitgevoerd: het vermalen van de mout, het koken van de hop, het maischen, het klaren, het vergisten en het rijpen. Dat is wat „Kaimiškas Jovarų alus” uniek maakt. De kenmerkende smaak en kwaliteit van het bier worden ook bepaald door de gist die het bevat en die al meerdere generaties lang door de familiebrouwers wordt bewaard. Deze gist wordt zorgvuldig beschermd — hij wordt ondergronds bewaard en alleen naar boven gehaald wanneer hij nodig is voor het brouwen — en van generatie op generatie doorgegeven binnen de families die in Jovarai wonen. De gist, die al meer dan 130 jaar lang wordt bewaard en nog steeds wordt gebruikt om dit bier te maken, mag door alle bestaande en potentiële brouwers in het genoemde geografische gebied worden gebruikt. De productie van „Kaimiškas Jovarų alus” is gebaseerd op een aloude en unieke traditie van het brouwen van rustiek bier en de specifieke eigenschappen ervan zijn verbeterd gedurende de lange tijd dat het nu al wordt geproduceerd. Hoewel er geen handleidingen of literatuur bestaan waarin wordt beschreven hoe dit product, dat nauwe banden heeft met het hierboven in punt 4 beschreven gebied, wordt gemaakt, zijn de details van het productieproces en de daarvoor benodigde praktische vaardigheden binnen afzonderlijke families van generatie op generatie doorgegeven. Tegenwoordig wordt „Kaimiškas Jovarų alus” gebrouwen volgens een eeuwenoude productiemethode waarbij nauwgezet handwerk, zorgvuldig oog voor detail, ervaring en inzicht komen kijken. Het volledige brouwproces wordt uitgevoerd volgens een traditionele productiemethode, die wordt gekenmerkt door de volgende elementen: 1. Het is gebruikelijk om de hop en de maische samen te koken, maar om „Kaimiškas Jovarų alus” te maken wordt de hop los gekookt, aangezien de maische niet wordt gekookt. 2. In tegenstelling tot bij het brouwen van andere soorten bier, wordt de maische bij „Kaimiškas Jovarų alus” geklaard via de hopbellen die zich aan de kurken onderkant van de verpakking verzamelen. Gezien deze elementen bestaat er geen twijfel dat er in het genoemde geografische gebied kenmerken (kennis van het brouwproces en unieke gist) zijn die het duidelijk onderscheiden van de omliggende gebieden, en dat „Kaimiškas Jovarų alus”, gezien deze kenmerken, zoals beschreven in punt 3.2, anders is dan het bier dat in de omliggende gebieden wordt gemaakt. De faam van het product, zoals bepaald door het geografische gebied: Het dorp Jovarai wordt genoemd in de naam van „Kaimiškas Jovarų alus”, omdat de specifieke brouwmethode, die kenmerkend is voor het genoemde gebied, daar al honderden jaren wordt uitgevoerd en het bier dus verbonden is aan het grondgebied van Jovarai. Dit moutbier wordt sinds de zestiende eeuw gebrouwen in het in punt 4 genoemde gebied. De diepgewortelde tradities van het brouwen van „Kaimiškas Jovarų alus” zijn eeuwenlang ontwikkeld en bestaan vandaag de dag nog altijd. Toen de omstandigheden het aan het eind van de twintigste eeuw mogelijk maakten om dit product voor de handel te vervaardigen, werd „Kaimiškas Jovarų alus” voor het eerst op de markt gebracht (in 1995), zoals blijkt uit de eerste etiketten, die tot op de dag van vandaag bewaard zijn gebleven, de bijzondere inscripties op de houten vaten en de andere merktekens. Het brouwen van dit bier is een familieaangelegenheid die altijd binnen de grenzen van het huishouden is gebleven. Volgens de bevindingen van een in 2010 gehouden consumentenenquête associeerden vier op de vijf respondenten Jovarai met „Kaimiškas Jovarų alus” (consumentenenquête uit 2010, gehouden door het fonds voor culinair erfgoed). Uit de resultaten van de enquête bleek dat consumenten „Kaimiškas Jovarų alus” herkenden, ernaar zochten in winkels, de authenticiteit en hoge kwaliteit ervan op prijs stelden en het product graag naar andere landen meenamen als cadeau of souvenir. De faam, status en populariteit van „Kaimiškas Jovarų alus” blijkt duidelijk uit het feit dat het bier op tentoonstellingen, handelsbeurzen en festivals te vinden is, prijzen heeft gewonnen en onder de aandacht is gebracht in artikelen in de lokale, nationale en buitenlandse pers en in andere media. „Kaimiškas Jovarų alus” wordt al lange tijd gezien als een product dat representatief is voor Litouwen. In 2001 werd het product opgenomen op de lijst van attracties in het district Šiauliai (de „Bierroute” maakt onderdeel uit van het Litouwse programma voor cultureel erfgoed). Aangezien het bier wordt gebrouwen volgens methoden die al generaties lang bestaan, wordt het erkend als een product dat het cultureel erfgoed van Litouwen in stand houdt. De productie van „Kaimiškas Jovarų alus” wordt in promotiefolders, informatiebrochures en publicaties over eten en drinken voor toeristen genoemd als een van de bijzondere kenmerken van dit geografische gebied. De brouwers van „Kaimiškas Jovarų alus” nemen deel aan en winnen prijzen bij de vaste internationale tentoonstelling Agrobalt, andere bedrijfsbeurzen, ambachtendagen, evenementen tijdens nationale feestdagen, folkloristische feesten en diverse markten. De vele artikelen in de buitenlandse pers, de informatie in de media en het respect van brouwdeskundigen en -specialisten getuigen van de faam, status en populariteit van het bier: — „„Jovarų alus” uit Jovarai is een aan huis gebrouwen bier van hoge kwaliteit. Het is een van die zeldzame en bijzondere soorten bier die zonder twijfel een bier met een uitzonderlijke smaak kunnen worden genoemd.” („Top Secret. The Farmhouse Brewing Traditions of Lithuania” door Martin Thibault, in The Beer Connoisseur, editie 11, zomer 2012, Atlanta, blz. 22-28, www.beerconnoisseur.com); — „„Jovarų alus” — een rijke, moutige smaak, maar zeer drinkbaar.”„„Jovarų alus” heeft een lichte, prettige en gedenkwaardige smaak.” („From Lithuania with Love”, in Mid-Atlantic Brewing News, oktober/november 2013, jaargang 15/nummer 5, New York, blz. 25, www.brewingnews.com); — „„Jovarų alus” uit Jovarai (Litouwen) is een „ontdekking uit 2004’. Het bier werd gedronken in een café in de buurt van Pakruojis en staat symbool voor het gebied waar het wordt gebrouwen. Maar bovenal is het een fantastisch bier.” („Des fermentations qui en surprennent encore plus d’un”, door Martin Thibault, in Bières et Plaisirs, 16 september 2014, www.bieresetplaisirs.com; www.ratebeer.com). In 2004 werd „Kaimiškas Jovarų alus” internationaal erkend toen het bier op een van de meest invloedrijke websites over bier — www.ratebeer.com — werd vermeld als een van de beste bieren ter wereld. Canadese deskundigen kozen dit rustieke bier als hun ontdekking van het jaar op de mondiale biermarkt. In 2007 ontving het bier een oorkonde voor een „productnominatie” tijdens de internationale bedrijfs- en prestatietentoonstelling „Šiauliai 2007”. In 2008 kreeg het een oorkonde tijdens de wedstrijd om het „beste rustieke bier”, die werd georganiseerd door het Litouwse fonds voor culinair erfgoed. In 2009 vormde het bier het onderwerp van een bedankbrief van het Litouwse ministerie van Landbouw wegens het tentoonspreiden van een traditioneel ambacht en het bevorderen en in stand houden van levende tradities. In 2010 en 2011 ontving het bier een oorkonde voor „Bier van het jaar” in de categorie „Product van het jaar” voor het district Pakruojis. In 2012 kwamen het brouwproces en de technologie van „Kaimiškas Jovarų alus” voor in de documentaire „Vys per to alo”, geregisseerd door A. Barysas. In datzelfde jaar ontving het bier een oorkonde voor „Bier van het jaar 2012” van het district Pakruojis — „Nominatie van de proevers”. In 2014 won het de gouden medaille op Agrobalt en in 2016 ontving het een oorkonde van het Etnisch cultuurcentrum Klaipėda voor het bevorderen van bierbrouwen en brouwtradities. Verwijzing naar de bekendmaking van het productdossier (Artikel 6, lid 1, tweede alinea, van de onderhavige verordening) http://zum.lrv.lt/kaimiskas-jovaru-alus-paraiska-su-produkto-specifikacija",
  "source": "EUR LEX"
}