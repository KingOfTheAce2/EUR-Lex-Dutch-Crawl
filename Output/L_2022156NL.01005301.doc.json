{
  "url": "http://www.w3.org/1999/xhtml\">",
  "content": "L_2022156NL.01005301.xml 9.6.2022 NL Publicatieblad van de Europese Unie L 156/53 UITVOERINGSBESLUIT (EU) 2022/899 VAN DE COMMISSIE van 8 juni 2022 betreffende de gelijkwaardigheid van het regelgevingskader voor centrale tegenpartijen in Indonesië aan de vereisten van Verordening (EU) nr. 648/2012 van het Europees Parlement en de Raad wat betreft centrale tegenpartijen onder toezicht van de Indonesische autoriteit voor financiële diensten (Otoritas Jasa Keuangan) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( 1 ) , en met name artikel 25, lid 6, Overwegende hetgeen volgt: (1) De procedure voor de erkenning van in derde landen gevestigde centrale tegenpartijen (“CTP’s”), die in artikel 25 van Verordening (EU) nr. 648/2012 is vastgesteld, is bedoeld om CTP’s die zijn gevestigd en een vergunning hebben gekregen in derde landen waarvan de reguleringsnormen gelijkwaardig zijn aan die welke in genoemde verordening zijn vastgesteld, de mogelijkheid te bieden clearingdiensten te verrichten voor clearingleden of handelsplatformen die in de Unie zijn gevestigd. Die erkenningsprocedure en het daarin voorziene gelijkwaardigheidsbesluit dragen zodoende bij tot het bereiken van de overkoepelende doelstelling van Verordening (EU) nr. 648/2012 om het systeemrisico te verminderen door meer gebruik te maken van veilige en solide CTP’s voor de clearing van over-the-counter (“otc”)-derivatencontracten, ook als die CTP’s in een derde land zijn gevestigd en daar een vergunning hebben gekregen. (2) Om een rechtsstelsel van een derde land als gelijkwaardig aan het rechtsstelsel van de Unie aan te merken op het gebied van CTP’s, moet het concrete resultaat van het toepasselijke juridische en toezichthoudende kader gelijkwaardig zijn aan dat van de Unievereisten wat de bereikte toezicht- en regelgevingsdoelstellingen betreft. Doel van die gelijkwaardigheidstoetsing is daarom na te gaan of het juridische en toezichthoudende kader van het betrokken derde land waarborgt dat CTP’s die in dat derde land zijn gevestigd en een vergunning hebben gekregen, in de Unie gevestigde clearingleden en handelsplatformen niet blootstellen aan een hoger risiconiveau dan die waaraan clearingleden en handelsplatformen zouden kunnen worden blootgesteld door CTP’s die in de Unie een vergunning hebben gekregen, en of het bijgevolg geen onaanvaardbare niveaus van systeemrisico in de Unie oplevert. Bijgevolg moet rekening worden gehouden met de aanzienlijk lagere risico’s die verbonden zijn aan clearingactiviteiten die worden ontplooid op financiële markten die kleiner zijn dan de financiële markt van de Unie. (3) De beoordeling of het juridische en toezichthoudende kader van Indonesië gelijkwaardig is aan dat van de Unie moet daarom niet alleen worden gebaseerd op een vergelijkende analyse van de juridisch bindende vereisten voor CTP’s in Indonesië onder toezicht van de Indonesische autoriteit voor financiële diensten (Otoritas Jasa Keuangan, “OJK”), maar ook op een beoordeling van de uitkomst van die vereisten. De Commissie moet ook nagaan of die vereisten geschikt zijn om de risico’s te limiteren waaraan in de Unie gevestigde clearingleden en handelsplatformen mogelijk worden blootgesteld, rekening houdende met de omvang van de financiële markt waarop CTP’s in Indonesië opereren. Om een gelijkwaardige uitkomst inzake risicolimitering te verkrijgen, zijn striktere vereisten inzake risicolimitering vereist voor CTP’s die hun activiteiten ontplooien op grotere financiële markten met een hoger inherent risiconiveau dan voor CTP’s die hun activiteiten ontplooien op kleinere financiële markten met een lager inherent risiconiveau. (4) Dit besluit heeft uitsluitend betrekking op de gelijkwaardigheid van het juridische en toezichthoudende kader voor CTP’s die onder toezicht staan van OJK, en niet op het juridische en toezichthoudende kader voor CTP’s die clearingdiensten verlenen op de grondstoffenmarkt en worden gereguleerd door en onder toezicht staan van het Commodity Futures Trading Regulatory Agency (Badan Pengawas Perdagangan Berjangka Komoditi (Bappebti)) van het ministerie van Handel van de Republiek Indonesië (Kementerian Perdagangan Republik Indonesia) noch op CTP’s die worden geëxploiteerd door en onder toezicht staan van Bank Indonesia. (5) Artikel 25, lid 6, punten a), b), en c), van Verordening (EU) nr. 648/2012 noemt drie voorwaarden die vervuld moeten zijn om te kunnen verklaren dat het juridische en toezichthoudende kader van een derde land dat geldt voor CTP’s die in dat land over een vergunning beschikken, gelijkwaardig is aan de vereisten welke in die verordening zijn vastgelegd. (6) Volgens artikel 25, lid 6, punt a), van Verordening (EU) nr. 648/2012 moeten CTP’s waaraan in een derde land vergunning is verleend, voldoen aan juridisch bindende vereisten die gelijkwaardig zijn aan de vereisten zoals die in titel IV van die verordening zijn neergelegd. (7) De juridisch bindende vereisten die van toepassing zijn op CTP’s die in Indonesië een vergunning hebben verkregen en die onder toezicht staat van OJK, zijn vastgesteld in de wet van de Republiek Indonesië nummer 8 van het jaar 1995 betreffende de kapitaalmarkt (Undang-Undang Republik Indonesia Nomor 8 Tahun 1995 tentang Pasar Modal) ( 2 ) (“kapitaalmarktwet), OJK verordening nummer 3/POJK.04/2021 betreffende de organisatie van activiteiten op de kapitaalmarkt (Peraturan OJK Nomor 3/POJK.04/2021 tentang Penyelenggaraan Kegiatan di Bidang Pasar Modal) ( 3 ) en OJK verordening nummer 22/POJK.04/2019 betreffende effectentransacties (Peraturan OJK Nomor 22/POJK.04/2019 tentang Transaksi Efek) ( 4 ) (samen “de primaire regels” genoemd). OJK verordening nummer 22/POJK.04/2019 zorgt voor de tenuitvoerlegging van de internationale normen die zijn vastgesteld in het kader van de beginselen voor financiële marktinfrastructuren (Principles for Financial Markets Infrastructures, “PFMI’s”), die in april 2012 zijn uitgevaardigd door het Comité betalingen en marktinfrastructuur (Committee on Payment and Market Infrastructure, “CPMI”) en de Internationale Organisatie van Effectentoezichthouders (International Organization of Securities Commissions, “Iosco”) ( 5 ) . (8) CTP’s moeten over een vergunning van de OJK beschikken. Om een vergunning voor het verlenen van clearingdiensten te krijgen, moeten CTP’s voldoen aan de in de primaire regels bepaalde vereisten. Die vereisten worden aangevuld met interne regels en procedures van de CTP om de naleving van alle relevante normen van de PFMI’s te waarborgen. (9) De juridisch bindende vereisten voor CTP’s die in Indonesië een vergunning hebben gekregen en onder toezicht staan van de OJK, hebben dus een tweeledige structuur. Het eerste niveau bestaat uit de primaire regels die de kernbeginselen bevatten die CTP’s moeten naleven om een vergunning te kunnen krijgen voor het verlenen van clearingdiensten in Indonesië. Het tweede niveau omvat de interne regels en procedures van de CTP, die moeten worden goedgekeurd als voorschriften van de CTP als een zelfregulerende organisatie. (10) De Indonesische financiële markt is aanzienlijk kleiner dan de financiële markt van de Unie. Daarom stelt deelneming in CTP’s die in Indonesië een vergunning hebben gekregen, in de Unie gevestigde clearingleden en handelsplatformen aan aanzienlijk lagere risico’s bloot dan deelneming in CTP’s die in de Unie een vergunning hebben gekregen. De primaire regels die van toepassing zijn op CTP’s die in Indonesië een vergunning hebben gekregen, zoals aangevuld door hun interne regels en procedures, en die inachtneming van de PFMI’s voorschrijven, limiteren op toereikende wijze het lagere risiconiveau voor in de Unie gevestigde clearingleden en handelsplatformen, en kunnen bijgevolg worden geacht een uitkomst inzake risicolimitering op te leveren die gelijkwaardig is aan die welke door Verordening (EU) nr. 648/2012 wordt nagestreefd. (11) De Commissie concludeert dat het juridische en toezichthoudende kader van Indonesië waarborgt dat CTP’s die daar over een vergunning beschikken en onder toezicht van de OJK staan, voldoen aan juridisch bindende vereisten die gelijkwaardig zijn aan de vereisten zoals die in titel IV van Verordening (EU) nr. 648/2012 zijn neergelegd. (12) Artikel 25, lid 6, punt b), van Verordening (EU) nr. 648/2012 eist dat het juridische en het toezichthoudende kader voor CTP’s waaraan in een derde land vergunning is verleend, ervoor zorgen dat CTP’s in dat rechtsgebied doorlopend aan effectief toezicht en effectieve handhaving worden onderworpen. (13) Als toezichthouder van CTP’s monitort de OJK CTP’s in Indonesië om ervoor te zorgen dat de primaire regels en de interne regels en procedures doorlopend worden nageleefd. Dagelijks toezicht wordt regelmatig uitgeoefend door de OJK in overeenstemming met wet nummer 21 van het jaar 2011 betreffende de autoriteit voor financiële diensten (“OJK-wet”) (Undang-Undang Republik Indonesia Nomor 21 Tahun 2011 tentang Otoritas Jasa Keuangan) ( 6 ) , om vast te stellen welke risico’s er zijn, deze te beoordelen, er een volgorde van voorrang aan toe te kennen en ze te verminderen. De OJK kan een onderzoek instellen naar vermoedelijke inbreuken als bedoeld in hoofdstuk XI van de OJK-wet. De OJK heeft uitgebreide bevoegdheden om de naleving te waarborgen en kan de vergunning en de goedkeuring van interne regels en procedures intrekken, voorwaarden, vereisten of instructies uitvaardigen en sancties opleggen aan CTP’s. (14) De Commissie concludeert dat het juridische en toezichthoudende kader van Indonesië voor CTP’s die daar over een vergunning beschikken, voorziet in doorlopend, effectief toezicht en effectieve handhaving. (15) Overeenkomstig artikel 25, lid 6, punt c), van Verordening (EU) nr. 648/2012 moet het juridische kader van een derde land voorzien in een effectief gelijkwaardig systeem voor de erkenning van CTP’s waaraan overeenkomstig de wettelijke regelingen van derde landen een vergunning is verleend (“CTP’s uit een derde land”). (16) CTP’s uit derde landen die centrale clearingdiensten willen aanbieden in Indonesië, moeten op grond van artikel 13, lid 1, van de kapitaalmarktwet bij de OJK een vergunning aanvragen als CTP. Niet-Indonesische en Indonesische CTP’s kunnen dus clearingdiensten verlenen op de Indonesische kapitaalmarkt op niet-discriminerende basis. Zij moeten voldoen aan dezelfde vereisten als aan Indonesische CTP’s, met inbegrip van de naleving van de PFMI’s. De sluiting van samenwerkingsovereenkomsten tussen de OJK en de voor het toezicht op de niet-Indonesische CTP verantwoordelijke bevoegde autoriteiten van het derde land, wordt bepaald in de artikelen 47 en 48 van de OJK-wet. (17) De Commissie concludeert dat het juridische kader van Indonesië voorziet in een effectief gelijkwaardig systeem voor de erkenning van CTP’s uit een derde land. (18) Daarom is de Commissie van oordeel dat het juridische en toezichthoudende kader van Indonesië voor CTP’s die onder toezicht staan van de OJK, voldoet aan de voorwaarden van artikel 25, lid 6, van Verordening (EU) nr. 648/2012. Bijgevolg moeten dat juridische en toezichthoudende kader worden aangemerkt als gelijkwaardig aan de vereisten van die verordening. (19) Dit besluit is gebaseerd op de juridisch bindende vereisten die op het tĳdstip van de vaststelling van dit besluit van toepassing zijn op CTP’s onder toezicht van de OJK. De Commissie zal, onder meer op basis van informatie van de Europese Autoriteit voor effecten en markten als bepaald in artikel 25, lid 6, punt b), van Verordening (EU) nr. 648/2012, regelmatig blijven toezien op de ontwikkeling van het juridische en toezichthoudende kader dat van toepassing is op CTP’s in Indonesië en op de naleving van de voorwaarden op basis waarvan dit besluit is genomen. (20) Op basis van de bevindingen die voortvloeien uit een regelmatige of specifieke evaluatie, kan de Commissie te allen tijde besluiten dit besluit te wijzigen of in te trekken, met name wanneer er ontwikkelingen zijn die invloed hebben op de voorwaarden op basis waarvan dit besluit is vastgesteld. (21) De in dit besluit vervatte maatregelen zijn in overeenstemming met het advies van het Europees Comité voor het effectenbedrijf, HEEFT HET VOLGENDE BESLUIT VASTGESTELD: Artikel 1 Voor de toepassing van artikel 25, lid 6, van Verordening (EU) nr. 648/2012 worden de volgende juridische en toezichthoudende regelingen van Indonesië die van toepassing zijn op centrale tegenpartijen onder toezicht van de Indonesische autoriteit voor financiële diensten (Otoritas Jasa Keuangan), geacht gelijkwaardig te zijn aan de vereisten van Verordening (EU) nr. 648/2012: a) wet van de Republiek Indonesië nummer 8 van het jaar 1995 betreffende de kapitaalmarkt; b) wet van de Republiek Indonesië nummer 21 van het jaar 2011 betreffende de autoriteit voor financiële diensten; c) OJK verordening nummer 22/POJK.04/2019 betreffende effectentransacties; d) OJK verordening nummer 3/POJK.04/2021 betreffende de organisatie van activiteiten op de kapitaalmarkt. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 8 juni 2022. Voor de Commissie De voorzitter Ursula VON DER LEYEN ( 1 ) PB L 201 van 27.7.2012, blz. 1 . ( 2 ) Staatsblad van de Republiek Indonesië van het jaar 1995 nummer 64, supplement bij het staatsblad van de Republiek Indonesië nummer 3608. ( 3 ) Staatsblad van de Republiek Indonesië van het jaar 2021 nummer 71, supplement bij het staatsblad van de Republiek Indonesië nummer 6663. ( 4 ) Staatsblad van de Republiek Indonesië van het jaar 2019 nummer 168, supplement bij het staatsblad van de Republiek Indonesië nummer 6387. ( 5 ) Committee on Payments and Market Infrastructures, Paper No. 101 van 16 april 2012. ( 6 ) Staatsblad van de Republiek Indonesië van het jaar 2011 nummer 111, supplement bij het staatsblad van de Republiek Indonesië nummer 5253.",
  "source": "EUR LEX"
}