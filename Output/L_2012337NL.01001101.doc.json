{
  "url": "http://www.w3.org/1999/xhtml\">",
  "content": "L_2012337NL.01001101.xml 11.12.2012 NL Publicatieblad van de Europese Unie L 337/11 UITVOERINGSVERORDENING (EU) Nr. 1172/2012 VAN DE COMMISSIE van 3 december 2012 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, door de houder van die inlichting nog drie maanden mag worden gebruikt op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 3 december 2012. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Doekjes van gebonden textielvlies met een afmeting van ca. 15 cm × 20 cm, verpakt in afzonderlijke zakjes van kunststof voor de verkoop in het klein. De doekjes zijn geïmpregneerd met water (98,32 %), propyleenglycol (1 %), parfum (0,3 %), tetranatrium EDTA (0,2 %), aloë vera-extract (0,1 %), bronopol (0,05 %), citroenzuur (0,02 %), en een mengsel van methylchloroisothiazolinon en methylisothiazolinon (0,01 %). Volgens de verstrekte informatie wordt het product gebruikt als een verfrissingsdoekje. 3307 90 00 De indeling is vastgesteld op basis van de algemene regels 1, 3 b) en 6, voor de interpretatie van de gecombineerde nomenclatuur, aantekening 2 op afdeling VI, aantekening 4 op hoofdstuk 33 en de tekst van de GN-codes 3307  en 3307 90 00 . Omdat het product geen zeep of detergentia bevat, is indeling onder post 3401  uitgesloten (zie de toelichting bij het geharmoniseerde systeem op post 3401 , uitzondering c)). Omdat het product veeleer als een verfrissingsdoekje wordt gebruikt, in plaats van voor de gezichtsverzorging, en parfum bevat, is indeling onder post 3304  uitgesloten. Hoewel het product een kleine hoeveelheid aloë vera-extract bevat, dat voor de huidverzorging wordt gebruikt, verleent dit het product niet zijn wezenlijke karakter. Het product voldoet aan de voorwaarden bepaald in aantekening 4 op hoofdstuk 33 (zie ook de toelichting bij het geharmoniseerde systeem op post 3307 , onder V), 5). Het product moet daarom onder post 3307 , andere parfumerieën, toiletartikelen en cosmetische producten, elders genoemd noch elders onder begrepen, worden ingedeeld.",
  "source": "EUR LEX"
}