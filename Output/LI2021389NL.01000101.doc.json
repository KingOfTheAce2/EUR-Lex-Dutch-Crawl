{
  "url": "http://www.w3.org/1999/xhtml\">",
  "content": "LI2021389NL.01000101.xml 4.11.2021 NL Publicatieblad van de Europese Unie LI 389/1 UITVOERINGSVERORDENING (EU) 2021/1909 VAN DE RAAD van 4 november 2021 tot uitvoering van artikel 21, lid 1, van Verordening (EU) 2016/44 betreffende beperkende maatregelen in het licht van de situatie in Libië DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2016/44 van de Raad van 18 januari 2016 betreffende beperkende maatregelen in het licht van de situatie in Libië en tot intrekking van Verordening (EU) nr. 204/2011 ( 1 ) , en met name artikel 21, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 18 januari 2016 Verordening (EU) 2016/44 vastgesteld. (2) Het comité van de Veiligheidsraad van de Verenigde Naties (“VN-Veiligheidsraad”), ingesteld krachtens Resolutie 1970 (2011) van de VN-Veiligheidsraad, heeft op 25 oktober 2021 één persoon toegevoegd aan de lijst van personen en entiteiten die aan beperkende maatregelen onderworpen zijn. (3) Bijlage II bij Verordening (EU) 2016/44 moet bijgevolg dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EU) 2016/44 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 november 2021. Voor de Raad De voorzitter G. DOVŽAN ( 1 ) PB L 12 van 19.1.2016, blz. 1 . BIJLAGE De volgende persoon wordt toegevoegd aan de lijst in bijlage II bij Verordening (EU) 2016/44: “ 29. Naam: 1: Osama 2: Al Kuni 3: Ibrahim 4: nvt Titel : Directeur van het Al Nasr-detentiecentrum in Zawiyah Functie : nvt Geboortedatum : 4 april 1976 Geboorteplaats : Tripoli, Libië Zekere alias : a) Osama Milad b) Osama al-Milad c) Osama Zawiya d) Osama Zawiyah e) Osama al Kuni Onzekere alias : nvt Nationaliteit : Libië Paspoortnr. : n.v.t. Nationaal identificatienr. : n.v.t. Adres : Zawiyah, Libië Op de lijst geplaatst op : 25 oktober 2021 Overige informatie : Als feitelijk directeur van het Al Nasr-detentiecentrum heeft de betrokken persoon rechtstreeks en/of via ondergeschikten handelingen verricht of steun verleend aan handelingen die in strijd zijn met de toepasselijke internationale mensenrechtenwetgeving of die een inbreuk op de mensenrechten vormen in Libië. De betrokken persoon heeft gehandeld voor, namens of op aanwijzing van twee op de lijst geplaatste personen die intrinsiek verbonden zijn met de mensenhandel van het Zawiyah-netwerk, namelijk Mohamed Kashlaf (LYi.025) en Abdulrahman al Milad (LYi.026). Op de lijst geplaatst uit hoofde van punten 15 en 17 van Resolutie 1970 (reisverbod, bevriezing van tegoeden). Op de lijst geplaatst uit hoofde van punten 11 a) en 11 f) van Resolutie 2213 (2015); punt 11 van Resolutie 2441 (2018). Aanvullende informatie Als feitelijk directeur van het Al Nasr-detentiecentrum heeft de betrokken persoon rechtstreeks en/of via ondergeschikten handelingen verricht of steun verleend aan handelingen die in strijd zijn met de toepasselijke internationale mensenrechtenwetgeving of die een inbreuk op de mensenrechten vormen in Libië. De betrokken persoon heeft gehandeld voor, namens of op aanwijzing van twee op de lijst geplaatste personen die intrinsiek verbonden zijn met de mensenhandel van het Zawiyah-netwerk, namelijk Mohamed Kashlaf (LYi.025) en Abdulrahman al Milad (LYi.026). Het Al Nasr-detentiecentrum in Zawiyah wordt al jaren genoemd in openbare en in vertrouwelijke verslagen waarin de benarde situatie van migranten en asielzoekers in Libië wordt beschreven, gekenmerkt door foltering, seksueel en gendergerelateerd geweld en mensenhandel. Humanitaire organisaties en slachtoffers van mensenhandel hebben de betrokken persoon consequent geïdentificeerd als de feitelijke directeur van het detentiecentrum. Drie personen die in het Al Nasr-detentiecentrum werkten, kregen gevangenisstraffen opgelegd wegens het folteren van migranten in het detentiecentrum.”.",
  "source": "EUR LEX"
}