{
  "url": "http://www.w3.org/1999/xhtml\">",
  "content": "L_2006115NL.01000101.xml 28.4.2006 NL Publicatieblad van de Europese Unie L 115/1 VERORDENING (EG) N r. 640/2006 VAN DE RAAD van 10 april 2006 tot intrekking van Verordening (EEG) nr. 3181/78 en Verordening (EEG) nr. 1736/79 met betrekking tot het Europees Monetair Stelsel DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 308, Gezien het voorstel van de Commissie, Gezien het advies van het Europees Parlement ( 1 ) , Gezien het advies van de Europese Centrale bank ( 2 ) , Overwegende hetgeen volgt: (1) Verordening (EEG) nr. 3181/78 van 18 december 1978 met betrekking tot het Europees Monetair Stelsel ( 3 ) verleent het Europees Fonds voor monetaire samenwerking (EFMS) de bevoegdheid reserves van de lidstaten in ontvangst te nemen en ecu's uit te geven. De taken van het EFMS zijn overgenomen door het Europees Monetair Instituut en het EFMS is opgeheven. Vervolgens werden deze taken overgenomen door de Europese Centrale Bank (ECB). De genoemde verordening is bijgevolg niet relevant meer en dient te worden ingetrokken. (2) Verordening (EEG) nr. 1736/79 van de Raad van 3 augustus 1979 betreffende de subsidiëring van bepaalde leningen in het kader van het Europees Monetair Stelsel ( 4 ) bepaalt dat de Gemeenschap gedurende een periode van vijf jaar vanaf de datum van toepassing van de verordening rentesubsidies dient te verlenen voor bepaalde categorieën leningen (leningen van de Europese Investeringsbank (EIB) ter financiering van investeringen in minder welvarende lidstaten, zoals onder meer infrastructuurinvesteringen). Deze termijn van vijf jaar, die niet werd verlengd, is in 1984 verstreken. Bovendien moest een lidstaat overeenkomstig artikel 1 van deze verordening aan de wisselkoersmechanismen van het Europees Monetair Stelsel deelnemen om voor de subsidies in aanmerking te komen. Ook uit deze voorwaarde blijkt dat de verordening niet langer toepasselijk is. De door de EIB verstrekte NCI-leningen die voor deze rentesubsidie in aanmerking kwamen, zijn inmiddels terugbetaald. Deze verordening is bijgevolg niet relevant meer, en dient te worden ingetrokken, HEEFT DE VOLGENDE VERORDENING VASTGESTELD: Artikel 1 Verordening (EEG) nr. 3181/78 en Verordening (EEG) nr. 1736/79 worden ingetrokken. Artikel 2 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Luxemburg, 10 april 2006. Voor de Raad De voorzitster U. PLASSNIK ( 1 ) Advies uitgebracht op 14 februari 2006 (nog niet bekendgemaakt in het Publicatieblad). ( 2 ) PB C 49 van 28.2.2006, blz. 35 . ( 3 ) PB L 379 van 30.12.1978, blz. 2 . Verordening gewijzigd bij Verordening (EEG) nr. 3066/85 ( PB L 290 van 1.11.1985, blz. 95 ). ( 4 ) PB L 200 van 8.8.1979, blz. 1 . Verordening gewijzigd bij Verordening (EEG) nr. 2790/82 ( PB L 295 van 21.10.1982, blz. 2 ).",
  "source": "EUR LEX"
}