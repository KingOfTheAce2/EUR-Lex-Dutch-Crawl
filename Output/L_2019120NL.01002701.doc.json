{
  "url": "http://www.w3.org/1999/xhtml\"><!--",
  "content": "L_2019120NL.01002701.xml 8.5.2019 NL Publicatieblad van de Europese Unie L 120/27 UITVOERINGSBESLUIT (EU) 2019/709 VAN DE COMMISSIE van 6 mei 2019 tot benoeming van de Netwerkbeheerder voor de netwerkfuncties voor luchtverkeersbeheer van het gemeenschappelijk Europees luchtruim (Kennisgeving geschied onder nummer C(2019) 3228) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 551/2004 van het Europees Parlement en de Raad van 10 maart 2004 betreffende de organisatie en het gebruik van het gemeenschappelijk Europees luchtruim (\"de luchtruimverordening\") ( 1 ) , met name artikel 6, lid 2, onder b), Na raadpleging van het Comité voor het gemeenschappelijk luchtruim, Overwegende hetgeen volgt: (1) Overeenkomstig artikel 6, lid 6, van Verordening (EG) nr. 551/2004 is de regeling van de luchtverkeersstroom door de lidstaten toevertrouwd aan Eurocontrol via de toepassing van de Centrale eenheid voor het beheer van luchtverkeersstromen (CFMU). (2) Bij Besluit C(2011) 4130 final van 7 juli 2011 heeft de Commissie Eurocontrol benoemd tot Netwerkbeheerder die de nodige taken moet verrichten voor de uitvoering van de netwerkfuncties voor luchtverkeersbeheer van het gemeenschappelijk Europees luchtruim tussen juli 2011 en december 2019. (3) In de periode tussen 2011 en 2016 heeft de Commissie de doeltreffendheid waarmee Eurocontrol die taken verricht, regelmatig beoordeeld. De conclusie van de Commissie luidde dat Eurocontrol dat vanuit operationeel oogpunt op bevredigende wijze heeft gedaan. (4) In 2017 heeft de Commissie het bestuur, de financiële regelingen en de kosten en baten van de netwerkfuncties voor luchtverkeersbeheer beoordeeld en geconcludeerd dat de Netwerkbeheerder meer bestuursautonomie moet krijgen. De directeur-generaal van Eurocontrol heeft de directeur die bij Eurocontrol de taken van Netwerkbeheerder verricht, die autonomie toegekend bij Besluit nr. XI/91 (2017) van 1 november 2017 ( 2 ) . (5) De Commissie heeft ook geconcludeerd dat de netwerkfuncties voor luchtverkeersbeheer ten opzichte van de periode 2011-2016 beter en kostenefficiënter moeten worden uitgevoerd, met name door dubbel werk te vermijden en die functies in de lidstaten te verrichten met minder, of toch zeker niet meer, financiële middelen en personeel. (6) Gezien de algemene positieve beoordeling van de kostenefficiënte wijze waarop Eurocontrol de taken van Netwerkbeheerder heeft uitgevoerd in de eerste en tweede referentieperiode van de prestatieregeling zoals vastgelegd in artikel 8 van Uitvoeringsverordening (EU) nr. 390/2013 van de Commissie ( 3 ) , en gezien de behoefte om continuïteit in de uitvoering van de netwerkfuncties voor luchtverkeersbeheer te verzekeren, heeft de Commissie Eurocontrol op 17 juli 2018 verzocht een voorstel in te dienen. De Commissie heeft Eurocontrol verzocht aan te geven of het bereid en in staat is om opnieuw als Netwerkbeheerder te worden benoemd, overeenkomstig de criteria van artikel 6, lid 2, van Verordening (EG) nr. 551/2004. In dat opzicht heeft zij Eurocontrol ook verzocht te beschrijven hoe het zou voldoen aan de voorwaarden van artikel 4, lid 3, van Uitvoeringsverordening (EU) 2019/123 van de Commissie ( 4 ) , en om te beschrijven hoe het, nadat het zou zijn aangesteld, zou voldoen aan de voorwaarden van artikel 4, lid 4, van die verordening. (7) In zijn voorstel van 17 december 2018 heeft Eurocontrol informatie verstrekt over de voorwaarden van artikel 4, leden 3 en 4, van Uitvoeringsverordening (EU) 2019/123. (8) Op verzoek van de Commissie heeft Eurocontrol vervolgens aanvullende verduidelijkingen verstrekt. (9) De Commissie heeft de door Eurocontrol gepresenteerde elementen beoordeeld en vastgesteld dat aan de voorwaarden van artikel 4, lid 3, van Uitvoeringsverordening (EU) 2019/123 is voldaan. (10) In zijn voorstel behandelt Eurocontrol de kwestie als bedoeld in artikel 4, lid 3, onder a), van Uitvoeringsverordening (EU) 2019/123, met name door te verwijzen naar de resultaten die het als Netwerkbeheerder heeft behaald in de eerste en tweede referentieperiode. Uit het voorstel blijkt dat Eurocontrol bekwaam en in staat is om de in artikel 7 van die verordening bedoelde taken uit te voeren. (11) Overeenkomstig artikel 4, lid 3, onder b), van Uitvoeringsverordening (EU) 2019/123 beschrijft Eurocontrol in zijn voorstel op kwalitatieve en kwantitatieve wijze de belangrijkste doelstellingen die het op het vlak van het beheer van netwerkfuncties wil verwezenlijken en hoe het de goede kwaliteit wil waarborgen van de diensten die het aan operationele belanghebbenden verleent. (12) Overeenkomstig artikel 4, lid 3, onder c), van Uitvoeringsverordening (EU) 2019/123 beschrijft Eurocontrol de aanpak en de middelen die het als Netwerkbeheerder voornemens is te gebruiken, daarbij onder meer verwijzend naar de lessen die het uit de eerste en de tweede referentieperiode heeft getrokken. (13) Als de Netwerkbeheerder ook andere activiteiten uitvoert dan die welke relevant zijn voor de uitvoering van de netwerkfuncties, moet hij volgens artikel 4, lid 3, onder d), van Uitvoeringsverordening (EU) 2019/123 aantonen dat hij die andere activiteiten onafhankelijk van de in artikel 7 bedoelde taken van Netwerkbeheerder zal uitvoeren. In zijn voorstel geeft Eurocontrol aan dat de taken van de Netwerkbeheerder die relevant zijn voor de uitvoering van de netwerkfuncties, zullen worden uitgevoerd door zijn directoraat Netwerkbeheerder en dat de activiteiten van dat deel van de organisatie voldoende zullen worden gescheiden van andere activiteiten. (14) Als aanvulling op de voorwaarden van artikel 4, lid 3, heeft Eurocontrol voorgesteld de kostenefficiëntie van de uitvoering van de taken van Netwerkbeheerder gedurende de periode van zijn benoeming te blijven verbeteren. (15) Eurocontrol dient derhalve als Netwerkbeheerder te worden benoemd. (16) Die benoeming betreft zowel de derde als vierde referentieperiode als gespecificeerd in artikel 7 van Uitvoeringsverordening (EU) 2019/317 van de Commissie ( 5 ) , gezien de benodigde investeringen voor de uitrol van een geavanceerd systeem om de prestaties van de netwerkfuncties voor luchtverkeersbeheer te ondersteunen en de behoefte aan stabiliteit en continuïteit van de netwerkactiviteiten. (17) Overeenkomstig artikel 4, lid 4, onder a), van Uitvoeringsverordening (EU) 2019/123 moet de Netwerkbeheerder vóór het begin van de derde referentieperiode worden gecertificeerd door het Agentschap van de Europese Unie voor de veiligheid van de luchtvaart. (18) Om de autonomie van de Netwerkbeheerder te waarborgen is het belangrijk dat de activiteiten van de als Netwerkbeheerder benoemde organisatie voldoende worden gescheiden. Overeenkomstig artikel 4, lid 3, onder d), van Uitvoeringsverordening (EU) 2019/123 moet Eurocontrol daarom zijn activiteiten als Netwerkbeheerder onafhankelijk van enige andere activiteit verrichten, met inbegrip van de activiteiten die verband houden met de werkzaamheden van internationale organisaties. (19) Om de billijkheid te waarborgen ten aanzien van de lidstaten en van derde landen waaraan de Netwerkbeheerder zijn diensten verleent, moet de Netwerkbeheerder over passende financierings- en bestedingsregelingen beschikken en de specifieke regels inzake het beheer van rekeningen eerbiedigen, HEEFT HET VOLGENDE BESLUIT VASTGESTELD: Artikel 1 Benoeming van de Netwerkbeheerder 1.   Eurocontrol wordt benoemd als Netwerkbeheerder. 2.   De in lid 1 bedoelde benoeming geldt gedurende de derde en vierde referentieperiode als gespecificeerd in artikel 7 van Uitvoeringsverordening (EU) 2019/317. Artikel 2 Taken van de Netwerkbeheerder 1.   Eurocontrol verricht in zijn hoedanigheid van Netwerkbeheerder de nodige taken voor de uitvoering van de in artikel 7 van Uitvoeringsverordening (EU) 2019/123 bedoelde netwerkfuncties voor luchtverkeersbeheer. 2.   Eurocontrol verricht zijn taken als Netwerkbeheerder volgens de in artikel 4 van Uitvoeringsverordening (EU) 2019/123 vastgelegde voorwaarden. Artikel 3 Certificering Alvorens de toevertrouwde taken uit te voeren, moet Eurocontrol uiterlijk 2 januari 2020 als Netwerkbeheerder gecertificeerd zijn door het Agentschap, overeenkomstig Uitvoeringsverordening (EU) 2017/373 ( 6 ) . Artikel 4 Netwerkbeheerder en netwerkbeheerraad 1.   De in artikel 18, lid 4, onder c), van Uitvoeringsverordening (EU) 2019/123 bedoelde manager van de Netwerkbeheerder is de directeur van het directoraat Netwerkbeheerder van Eurocontrol. 2.   De in artikel 18, lid 4, onder f), van Uitvoeringsverordening (EU) 2019/123 bedoelde vertegenwoordiger van Eurocontrol is de directeur-generaal van Eurocontrol. 3.   De Netwerkbeheerder draagt de kosten van de administratieve ondersteuning van de voorzitter van de netwerkbeheerraad. Artikel 5 Deelname aan de raadpleging van de lidstaten Op verzoek van de Commissie neemt de Netwerkbeheerder deel aan de in artikel 21 van Uitvoeringsverordening (EU) 2019/123 bedoelde raadpleging van de lidstaten. Artikel 6 Onafhankelijke uitoefening van taken Overeenkomstig artikel 4, lid 3, onder d), van Uitvoeringsverordening (EU) 2019/123 moet Eurocontrol zijn taken als Netwerkbeheerder onafhankelijk van enige andere activiteit verrichten, met inbegrip van de activiteiten die verband houden met de werkzaamheden van internationale organisaties. Artikel 7 Financierings- en bestedingsregelingen van de Netwerkbeheerder en scheiding van rekeningen 1.   Onverminderd de in artikel 24, lid 1, van Uitvoeringsverordening (EU) 2019/123 bedoelde overeenkomsten beschikt de Netwerkbeheerder over regelingen die waarborgen dat de in artikel 24, leden 1 en 2, van die verordening bedoelde lidstaten en derde landen een billijke en evenredige financiële bijdrage leveren aan de taken die aan de Netwerkbeheerder zijn toevertrouwd. Wat het beheer van de rekeningen betreft, worden de leden 3 en 4 in acht genomen. 2.   De Netwerkbeheerder garandeert dat de betalingen die de lidstaten van de Unie overeenkomstig artikel 25, lid 1, van Uitvoeringsverordening (EU) 2019/123 verrichten, niet worden gebruikt voor de financiering van andere activiteiten dan die welke vallen onder de in artikel 7 van die verordening bedoelde taken of die voortvloeien uit de deelname van derde landen krachtens artikel 24, leden 3 en 4, van die verordening. 3.   Overeenkomstig artikel 25, lid 3, onder c), van Uitvoeringsverordening (EU) 2019/123 worden de taken van Eurocontrol als Netwerkbeheerder opgenomen in een afzonderlijke boekhouding binnen de begroting van Eurocontrol. 4.   De Netwerkbeheerder moet de kosten en betalingen die zijn gedaan uit hoofde van eventuele samenwerkingsregelingen als bedoeld in artikel 24, leden 3 en 4, van Uitvoeringsverordening (EU) 2019/123, afzonderlijk weergeven in de in lid 3 bedoelde boekhouding. Artikel 8 Inwerkingtreding Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 6 mei 2019. Voor de Commissie Violeta BULC Lid van de Commissie ( 1 ) PB L 96 van 31.3.2004, blz. 20 . ( 2 ) Besluit tot machtiging van de directeur-Netwerkbeheerder om stukken te ondertekenen inzake ondersteunende diensten van andere eenheden van het agentschap, de begroting van het netwerkbeheer, de technische bijeenkomsten in het kader van de sociale dialoog met de operationele medewerkers van het netwerkbeheer en de nodige operationele en technische overeenkomsten voor de uitvoering van de netwerkfuncties door Eurocontrol. ( 3 ) Uitvoeringsverordening (EU) nr. 390/2013 van de Commissie van 3 mei 2013 houdende vaststelling van een prestatieregeling voor luchtvaartnavigatiediensten en netwerkfuncties ( PB L 128 van 9.5.2013, blz. 1 ). ( 4 ) Uitvoeringsverordening (EU) 2019/123 van de Commissie van 24 januari 2019 tot vaststelling van nadere regels voor de uitvoering van de netwerkfuncties voor luchtverkeersbeheer en tot intrekking van Verordening (EU) nr. 677/2011 van de Commissie ( PB L 28 van 31.1.2019, blz. 1 ). ( 5 ) Uitvoeringsverordening (EU) 2019/317 van de Commissie van 11 februari 2019 tot vaststelling van een prestatie- en heffingsregeling in het gemeenschappelijk Europees luchtruim en tot intrekking van Uitvoeringsverordeningen (EU) nr. 390/2013 en (EU) nr. 391/2013 ( PB L 56 van 25.2.2019, blz. 1 ). ( 6 ) Uitvoeringsverordening (EU) 2017/373 van de Commissie van 1 maart 2017 tot vaststelling van de gemeenschappelijke eisen voor verleners van luchtverkeersbeheers-/luchtvaartnavigatiediensten en andere netwerkfuncties voor luchtverkeersbeheer en het toezicht daarop, en tot intrekking van Verordening (EG) nr. 482/2008, Uitvoeringsverordeningen (EU) nr. 1034/2011, (EU) nr. 1035/2011 en (EU) 2016/1377 en tot wijziging van Verordening (EU) nr. 677/2011 ( PB L 62 van 8.3.2017, blz. 1 ).",
  "source": "EUR LEX"
}