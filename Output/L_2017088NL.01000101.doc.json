{
  "url": "http://www.w3.org/1999/xhtml\"><!--",
  "content": "L_2017088NL.01000101.xml 31.3.2017 NL Publicatieblad van de Europese Unie L 88/1 VERORDENING (EU) 2017/540 VAN HET EUROPEES PARLEMENT EN DE RAAD van 15 maart 2017 tot wijziging van Verordening (EU) nr. 19/2013 tot uitvoering van de bilaterale vrijwaringsclausule en het stabilisatiemechanisme voor bananen in de handelsovereenkomst tussen de Europese Unie en haar lidstaten, enerzijds, en Colombia en Peru, anderzijds, en tot wijziging van Verordening (EU) nr. 20/2013 tot uitvoering van de bilaterale vrijwaringsclausule en het stabilisatiemechanisme voor bananen in de Overeenkomst waarbij een associatie tot stand wordt gebracht tussen de Europese Unie en haar lidstaten, enerzijds, en Midden-Amerika, anderzijds HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 207, lid 2, Gezien het voorstel van de Europese Commissie, Na toezending van het ontwerp van wetgevingshandeling aan de nationale parlementen, Handelend volgens de gewone wetgevingsprocedure ( 1 ) , Overwegende hetgeen volgt: (1) Artikel 329 van de op 26 juni 2012 ondertekende handelsovereenkomst tussen de Europese Unie en haar lidstaten, enerzijds, en Colombia en Peru, anderzijds ( 2 ) („de overeenkomst”), voorziet in de toetreding van andere lidstaten van de Andesgemeenschap tot de overeenkomst. Ecuador is een lidstaat van de Andesgemeenschap sinds de oprichting ervan in 1969. (2) De Unie en Ecuador hebben op 17 juli 2014 de onderhandelingen over de toetreding van Ecuador tot de overeenkomst afgerond. Het protocol van toetreding tot de handelsovereenkomst tussen de Europese Unie en haar lidstaten, enerzijds, en Colombia en Peru, anderzijds, om rekening te houden met de toetreding van Ecuador ( 3 ) („het protocol van toetreding”) is op 11 november 2016 ondertekend en wordt voorlopig toegepast overeenkomstig artikel 27, lid 4, ervan sinds 1 januari 2017. (3) Naar aanleiding van de ondertekening van het protocol van toetreding moet, met betrekking tot Ecuador, de doeltreffende toepassing van de bilaterale vrijwaringsclausule en het stabilisatiemechanisme voor bananen, zoals bepaald in de overeenkomst, worden gewaarborgd. (4) Voorts verwijst de code van de gecombineerde nomenclatuur (GN) voor bananen die is gebruikt in bijlage I bij de overeenkomst (Lijsten inzake tariefafschaffing) naar de GN-code van 2007. Diezelfde code is gebruikt in zowel Verordening (EU) nr. 19/2013 van het Europees Parlement en de Raad ( 4 ) als Verordening (EU) nr. 20/2013 van het Europees Parlement en de Raad ( 5 ) . Echter, om rekening te houden met de verplichte wijzigingen van het geharmoniseerd systeem (GS) is de desbetreffende code voor bananen met ingang van 1 januari 2012 gewijzigd van 0803 00 19 naar 0803 90 10. Voor de duidelijkheid moet die wijziging in zowel Verordening (EU) nr. 19/2013 als Verordening (EU) nr. 20/2013 worden opgenomen in het deel betreffende het stabilisatiemechanisme voor bananen. (5) Ecuador is samen met Colombia een van de belangrijkste producenten en leveranciers van bananen aan de Unie. Het huidige stabilisatiemechanisme voor bananen moet derhalve ook Ecuador omvatten. (6) Het stabilisatiemechanisme is sinds 2013 van kracht en uit de opgedane ervaring blijkt dat de informatiestroom tussen de Commissie, de lidstaten en het Europees Parlement verbeterd moet worden, in het bijzonder door de opname van een vroege waarschuwing als de invoervolumes 80 % van de drempelvolumes voor de invoer bereiken. (7) Vanwege het nauwe verband met de overeenkomst dient deze verordening toegepast te worden vanaf de datum van voorlopige toepassing van het protocol van toetreding. (8) Verordening (EU) nr. 19/2013 en Verordening (EU) nr. 20/2013 moeten daarom dienovereenkomstig worden gewijzigd, HEBBEN DE VOLGENDE VERORDENING VASTGESTELD: Artikel 1 Verordening (EU) nr. 19/2013 wordt als volgt gewijzigd: 1) De titel wordt vervangen door: „Verordening (EU) nr. 19/2013 van het Europees Parlement en de Raad van 15 januari 2013 tot uitvoering van de bilaterale vrijwaringsclausule en het stabilisatiemechanisme voor bananen in de handelsovereenkomst tussen de Europese Unie en haar lidstaten, enerzijds, en Colombia, Peru en Ecuador, anderzijds”. 2) In artikel 1, onder a), artikel 2, lid 1, artikel 4, lid 4, artikel 5, lid 11, artikel 7, lid 1, artikel 9, lid 1, en artikel 11, worden de woorden „Colombia of Peru” vervangen door „Colombia, Ecuador of Peru” en in artikel 5, lid 6, en artikel 6, lid 1, worden de woorden „Colombia en Peru” vervangen door „Colombia, Ecuador of Peru”. 3) Artikel 1, onder h), wordt vervangen door: „h) „overgangsperiode” voor producten waarvoor de lijsten inzake tariefafschaffing met betrekking tot goederen van oorsprong uit Colombia, Ecuador of Peru, als vastgelegd in subsecties 1, 2, en 3 van sectie B van aanhangsel 1 (Afschaffing van douanerechten) van bijlage 1 bij de Overeenkomst (Lijsten inzake tariefafschaffing) voorzien in een tariefafschaffingsperiode van minder dan 10 jaar: 10 jaar na de respectieve datum van toepassing van de Overeenkomst; voor producten waarvoor die Lijsten inzake tariefafschaffing voorzien in een tariefafschaffingsperiode van 10 jaar of meer: de tariefafschaffingsperiode plus 3 jaar; de overgangsperiode zal voor Ecuador van toepassing zijn vanaf de datum van toepassing van de Overeenkomst.”. 4) In artikel 3, leden 1, 3 en 4, en artikel 13, lid 4, worden de woorden „Colombia en Peru” vervangen door „Colombia, Ecuador en Peru”. 5) In artikel 15 worden de leden 1 en 2 vervangen door: „1.   Voor bananen van oorsprong uit Colombia, Ecuador of Peru, ingedeeld onder code 0803 90 10 van de Gecombineerde Nomenclatuur (verse bananen met uitzondering van „plantains”) en opgenomen in afbouwcategorie „BA” in de Lijst inzake tariefafschaffing in het geval van Colombia en Peru en afbouwcategorie „SP1” in de Lijst inzake tariefafschaffing in het geval van Ecuador onder code 0803 00 19, geldt tot en met 31 december 2019 een stabilisatiemechanisme. 2.   Een afzonderlijk jaarlijks drempelvolume voor de invoer wordt vastgesteld voor de in lid 1 vermelde producten, als aangegeven in de tweede, derde en vierde kolom van de tabel in de bijlage. Zodra het drempelvolume voor Colombia, Ecuador of Peru tijdens het desbetreffende kalenderjaar wordt bereikt, stelt de Commissie, overeenkomstig de in artikel 14, lid 4, bedoelde spoedprocedure, een uitvoeringshandeling vast waardoor zij hetzij het preferentiële douanerecht dat wordt toegepast op producten van de desbetreffende oorsprong tijdens datzelfde jaar tijdelijk opschort voor een periode van niet meer dan drie maanden, die het eind van het kalenderjaar niet mag overschrijden, hetzij bepaalt dat een dergelijke opschorting niet passend is. 2   bis. Indien de invoervolumes 80 % van het in de bijlage bij deze verordening vastgestelde drempelvolume voor de invoer bereiken, voor een of meer partijen bij de overeenkomst, stelt de Commissie het Europees Parlement en de Raad daarvan schriftelijk formeel in kennis. Tegelijkertijd bezorgt de Commissie het Europees Parlement en de Raad de toepasselijke informatie over de ontwikkelingen met betrekking tot de bananen en de invoerstatistieken voor de invoer uit de landen waarvoor het stabilisatiemechanisme geldt, alsook de relevante drempels, zodat geanticipeerd kan worden op de ontwikkelingen met betrekking tot de invoer in de rest van het kalenderjaar.”. 6) De bijlage wordt vervangen door de tekst in de bijlage bij deze verordening. Artikel 2 In artikel 15 van Verordening (EU) nr. 20/2013 worden de leden 1 en 2 vervangen door: „1.   Voor bananen van oorsprong uit Midden-Amerika, ingedeeld onder code 0803 90 10 van de Gecombineerde Nomenclatuur (verse bananen met uitzondering van „plantains”) en opgenomen in categorie „ST” in de Lijst inzake tariefafschaffing onder code 0803 00 19, geldt tot en met 31 december 2019 een stabilisatiemechanisme. 2.   Een afzonderlijk jaarlijks drempelvolume voor de invoer wordt vastgesteld voor de invoer van producten bedoeld in lid 1, als aangegeven in de tabel in de bijlage. De invoer van de in lid 1 bedoelde producten tegen het preferentiële douanerecht wordt onderworpen, in aanvulling op het bewijs van oorsprong zoals vastgesteld in bijlage II (betreffende de definitie van het begrip „producten van oorsprong” en methoden van administratieve samenwerking) bij de Overeenkomst, aan de overlegging van een uitvoercertificaat dat is uitgegeven door de bevoegde autoriteit van het Midden-Amerikaanse land waaruit de producten worden uitgevoerd. Zodra het drempelvolume voor een Midden-Amerikaans land tijdens het desbetreffende kalenderjaar wordt bereikt, stelt de Commissie, overeenkomstig de in artikel 14, lid 4, bedoelde spoedprocedure, een uitvoeringshandeling vast waarbij zij hetzij het preferentiële douanerecht dat wordt toegepast op producten van de desbetreffende oorsprong tijdens datzelfde jaar tijdelijk opschort voor een periode van niet meer dan drie maanden, die het eind van het kalenderjaar niet mag overschrijden, hetzij bepaalt dat een dergelijke opschorting niet passend is. 2 bis.   Indien de invoervolumes 80 % van het in de bijlage bij deze verordening vastgestelde drempelvolume voor de invoer bereiken, voor een of meer partijen bij de overeenkomst, stelt de Commissie het Europees Parlement en de Raad daarvan schriftelijk formeel in kennis. Tegelijkertijd bezorgt de Commissie het Europees Parlement en de Raad de toepasselijke informatie over de ontwikkelingen met betrekking tot de bananen en de invoerstatistieken voor de invoer uit de landen waarvoor het stabilisatiemechanisme geldt, alsook de relevante drempels, zodat geanticipeerd kan worden op de ontwikkelingen met betrekking tot de invoer in de rest van het kalenderjaar.”. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 januari 2017. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Straatsburg, 15 maart 2017. Voor het Europees Parlement De voorzitter A. TAJANI Voor de Raad De voorzitter I. BORG ( 1 ) Standpunt van het Europees Parlement van 2 februari 2017 (nog niet bekendgemaakt in het Publicatieblad) en besluit van de Raad van 20 februari 2017. ( 2 ) PB L 354 van 21.12.2012, blz. 3 . ( 3 ) PB L 356 van 24.12.2016, blz. 3 . ( 4 ) Verordening (EU) nr. 19/2013 van het Europees Parlement en de Raad van 15 januari 2013 tot uitvoering van de bilaterale vrijwaringsclausule en het stabilisatiemechanisme voor bananen in de handelsovereenkomst tussen de Europese Unie en haar lidstaten, enerzijds, en Colombia en Peru, anderzijds ( PB L 17 van 19.1.2013, blz. 1 ). ( 5 ) Verordening (EU) nr. 20/2013 van het Europees Parlement en de Raad van 15 januari 2013 tot uitvoering van de bilaterale vrijwaringsclausule en het stabilisatiemechanisme voor bananen in de Overeenkomst waarbij een associatie tot stand wordt gebracht tussen de Europese Unie en haar lidstaten, enerzijds, en Midden-Amerika, anderzijds ( PB L 17 van 19.1.2013, blz. 13 ). BIJLAGE Tabel inzake drempelvolumes voor de invoer voor de toepassing van het stabilisatiemechanisme voor bananen zoals bepaald in bijlage I, aanhangsel I, sectie B, bij de Overeenkomst: voor Colombia, subsectie 1; voor Peru, subsectie 2; en voor Ecuador, subsectie 3. Jaar Drempel invoervolume uit Colombia, in ton Drempel invoervolume uit Peru, in ton Drempel invoervolume uit Ecuador, in ton Van 1 januari tot en met 31 december 2017 1 822 500 93 750 1 801 788 Van 1 januari tot en met 31 december 2018 1 890 000 97 500 1 880 127 Van 1 januari tot en met 31 december 2019 1 957 500 101 250 1 957 500 Vanaf 1 januari 2020 Niet van toepassing Niet van toepassing Niet van toepassing Gezamenlijke verklaring van het Europees Parlement, de Raad en de Commissie Het Europees Parlement, de Raad en de Commissie zijn het eens over het belang van nauwe samenwerking bij het toezicht op de uitvoering van de handelsovereenkomst tussen de Europese Unie en haar lidstaten, enerzijds, en Colombia en Peru, anderzijds ( 1 ) , zoals gewijzigd bij het protocol van toetreding tot de handelsovereenkomst tussen de Europese Unie en haar lidstaten, enerzijds, en Colombia en Peru, anderzijds, om rekening te houden met de toetreding van Ecuador ( 2 ) , Verordening (EU) nr. 19/2013 van het Europees Parlement en de Raad van 15 januari 2013 tot uitvoering van de bilaterale vrijwaringsclausule en het stabilisatiemechanisme voor bananen in de handelsovereenkomst tussen de Europese Unie en haar lidstaten, enerzijds, en Colombia en Peru, anderzijds ( 3 ) en Verordening (EU) nr. 20/2013 van het Europees Parlement en de Raad van 15 januari 2013 tot uitvoering van de bilaterale vrijwaringsclausule en het stabilisatiemechanisme voor bananen in de Overeenkomst waarbij een associatie tot stand wordt gebracht tussen de Europese Unie en haar lidstaten, enerzijds, en Midden-Amerika, anderzijds ( 4 ) . Met het oog hierop komen zij het volgende overeen: — Op verzoek van de bevoegde commissie van het Europees Parlement, brengt de Commissie verslag uit over alle kwesties die verband houden met de naleving door Colombia, Ecuador of Peru van hun verplichtingen inzake handel en duurzame ontwikkeling. — Als het Europees Parlement een aanbeveling goedkeurt om een vrijwaringsonderzoek te openen, zal de Commissie zorgvuldig onderzoeken of aan de in Verordening (EU) nr. 19/2013 of Verordening (EU) nr. 20/2013 opgenomen voorwaarden voor een opening ambtshalve is voldaan. Als de Commissie van mening is dat dit niet het geval is, dient zij een verslag in bij de bevoegde commissie van het Europees Parlement met een toelichting van alle factoren die voor de opening van een dergelijk onderzoek relevant zijn. — De Commissie voert vóór 1 januari 2019 een beoordeling uit van de situatie van bananenproducenten van de Unie. Indien wordt vastgesteld dat sprake is van een ernstige verslechtering van de situatie van de markt of van de bananenproducenten van de Unie, kan een verlenging van de toepassingsduur van het mechanisme overwogen worden, met instemming van de landen die partij zijn bij de overeenkomst. De Commissie zal na het verstrijken van het stabilisatiemechanisme regelmatige analyses blijven uitvoeren van de situatie van de markt en de bananenproducenten van de Unie. Indien wordt vastgesteld dat sprake is van een ernstige verslechtering van de situatie van de markt of de bananenproducenten van de Unie, zal de Commissie, gezien het belang van de bananensector voor de ultraperifere regio, de situatie samen met de lidstaten en de betrokken partijen onderzoeken en beslissen of passende maatregelen overwogen moeten worden. De Commissie kan ook regelmatige monitoringbijeenkomsten beleggen met de lidstaten en de betrokken partijen. De Commissie heeft statistische instrumenten ontwikkeld voor monitoring en beoordeling van de ontwikkelingen met betrekking tot de invoer van bananen en de situatie op de bananenmarkt van de Unie. De Commissie zal met name aandacht besteden aan een herziening van de opmaak van de gegevens met betrekking tot de opvolging van de invoer, teneinde regelmatig geactualiseerde informatie beschikbaar te stellen op een gebruiksvriendelijkere wijze. ( 1 ) PB L 354 van 21.12.2012, blz. 3 . ( 2 ) PB L 356 van 24.12.2016, blz. 3 . ( 3 ) PB L 17 van 19.1.2013, blz. 1 . ( 4 ) PB L 17 van 19.1.2013, blz. 13 .",
  "source": "EUR LEX"
}