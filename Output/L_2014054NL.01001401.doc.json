{
  "url": "http://www.w3.org/1999/xhtml\"><!--",
  "content": "L_2014054NL.01001401.xml 22.2.2014 NL Publicatieblad van de Europese Unie L 54/14 UITVOERINGSVERORDENING (EU) Nr. 168/2014 VAN DE COMMISSIE van 21 februari 2014 tot wijziging van Verordening (EG) nr. 555/2008 wat de verslaglegging over en evaluatie van de steunprogramma’s van de lidstaten betreft DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( 1 ) , en met name artikel 54, onder c), Overwegende hetgeen volgt: (1) In artikel 35 van Verordening (EG) nr. 555/2008 van de Commissie ( 2 ) zijn bepalingen ter uitvoering van artikel 188 bis, leden 5 en 6, van Verordening (EG) nr. 1234/2007 van de Raad ( 3 ) inzake de verslaglegging over en de evaluatie van de steunprogramma’s van de lidstaten in de wijnsector vastgesteld. Verordening (EG) nr. 1234/2007 is met ingang van 1 januari 2014 ingetrokken en vervangen door Verordening (EU) nr. 1308/2013. (2) Verordening (EU) nr. 1308/2013 bevat geen bepaling inzake verslaglegging over en evaluatie van de steunprogramma’s van de lidstaten, zoals vastgesteld in artikel 188 bis, leden 5 en 6, van Verordening (EG) nr. 1234/2007, maar machtigt de Commissie ertoe door middel van gedelegeerde handelingen maatregelen in dit verband vast te stellen. Daarom moet artikel 35 van Verordening (EG) nr. 555/2008 worden aangepast. (3) Verordening (EG) nr. 555/2008 moet daarom dienovereenkomstig worden gewijzigd. (4) De in deze verordening vervatte maatregelen zijn in overeenstemming met het advies van het Beheerscomité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 Artikel 35 van Verordening (EG) nr. 555/2008 wordt als volgt gewijzigd: 1) Lid 1 wordt vervangen door: „1.   De lidstaten dienen uiterlijk op 1 maart van elk jaar bij de Commissie een verslag in over de wijze waarop de maatregelen in het kader van hun steunprogramma’s als bedoeld in deel II, titel I, hoofdstuk II, afdeling 4, van Verordening (EU) nr. 1308/2013 van het Europees Parlement en de Raad ( *1 ) , tijdens het voorgaande begrotingsjaar zijn uitgevoerd. Deze verslagen bevatten een lijst en een beschrijving van de maatregelen waarvoor bijstand van de Unie in het kader van de steunprogramma’s is toegekend. De verslagen worden door de lidstaten bij de Commissie ingediend volgens het model in de bijlagen V en VI bij de onderhavige verordening. De gegevens in de desbetreffende tabellen hebben voor elk jaar betrekking op de maatregelen van het steunprogramma en omvatten: a) per begrotingsjaar, een staat van de uitgaven die al in de programmeringsperiode zijn gemaakt en die in geen geval de in bijlage VI bij Verordening (EU) nr. 1308/2013 vastgestelde begrotingslimieten mogen overschrijden; b) ramingen van de uitgaven voor de volgende begrotingsjaren tot het einde van de geplande periode van uitvoering van het steunprogramma, waarbij de uitgaven ten hoogste de begrotingslimiet voor de lidstaat zoals vastgesteld in bijlage VI bij Verordening (EU) nr. 1308/2013 mogen bereiken en moeten stroken met de meest recente versie van het steunprogramma die op grond van artikel 3 van de onderhavige verordening is toegestuurd. ( *1 ) Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( PB L 347 van 20.12.2013, blz. 671 ).”\n                                    \" 2) Lid 4 wordt vervangen door: „4.   Uiterlijk op 1 maart 2014, en een tweede keer uiterlijk op 1 maart 2017, dienen de lidstaten bij de Commissie een evaluatie in van de kosten en de voordelen van de steunprogramma’s, alsmede suggesties om de doeltreffendheid van deze programma’s te verbeteren. De evaluaties worden door de lidstaten bij de Commissie ingediend volgens het model in de bijlagen V en VI. Daarnaast worden de volgende punten in de conclusies opgenomen: — C1 : een evaluatie van de kosten en de voordelen van het steunprogramma; — C2 : manieren waarop het steunprogramma efficiënter kan worden gemaakt.”. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 februari 2014. Voor de Commissie De voorzitter José Manuel BARROSO ( 1 ) PB L 347 van 20.12.2013, blz. 671 . ( 2 ) Verordening (EG) nr. 555/2008 van de Commissie van 27 juni 2008 tot vaststelling van de uitvoeringsbepalingen voor Verordening (EG) nr. 479/2008 van de Raad houdende een gemeenschappelijke ordening van de wijnmarkt, wat betreft de steunprogramma’s, de handel met derde landen, het productiepotentieel en de controles in de wijnsector ( PB L 170 van 30.6.2008, blz. 1 ). ( 3 ) Verordening (EG) nr. 1234/2007 van de Raad van 22 oktober 2007 houdende een gemeenschappelijke ordening van de landbouwmarkten en specifieke bepalingen voor een aantal landbouwproducten („integrale-GMO-verordening”) ( PB L 299 van 16.11.2007, blz. 1 ).",
  "source": "EUR LEX"
}