{
  "url": "http://europa.eu.int/eur-lex/lex/LexUriServ/LexUriServ.do?uri=CELEX::NL:HTML\">",
  "content": "EUR-Lex -  - NL Belangrijke juridische mededeling | 2013/363/Euratom: Besluit van de Commissie van 17 mei 2013 betreffende de sluiting van een Overeenkomst tussen de Europese Gemeenschap voor Atoomenergie (Euratom) en de Organisatie voor energieontwikkeling van het Koreaanse schiereiland (KEDO) - Overeenkomst tussen de Europese Gemeenschap voor Atoomenergie en de Organisatie voor energieontwikkeling van het Koreaanse schiereiland Publicatieblad Nr. L 188 van 09/07/2013 blz. 0001 - 0002 Besluit van de Commissie van 17 mei 2013 betreffende de sluiting van een Overeenkomst tussen de Europese Gemeenschap voor Atoomenergie (Euratom) en de Organisatie voor energieontwikkeling van het Koreaanse schiereiland (KEDO) (2013/363/Euratom) DE EUROPESE COMMISSIE, Gezien het Verdrag tot oprichting van de Europese Gemeenschap voor Atoomenergie, en met name artikel 101, tweede alinea, Gezien de goedkeuring door de Raad, Overwegende hetgeen volgt: De Overeenkomst tussen de Europese Gemeenschap voor Atoomenergie (Euratom) en de Organisatie voor energieontwikkeling van het Koreaanse schiereiland (KEDO) moet worden gesloten, HEEFT HET VOLGENDE BESLUIT VASTGESTELD: Artikel 1 De Overeenkomst tussen de Europese Gemeenschap voor Atoomenergie (Euratom) en de Organisatie voor energieontwikkeling van het Koreaanse schiereiland (KEDO) wordt goedgekeurd namens de Europese Gemeenschap voor Atoomenergie. De tekst van de overeenkomst is aan dit besluit gehecht. Artikel 2 De voorzitter van de Commissie of het met energiezaken belaste lid van de Commissie wordt hierbij gemachtigd om de overeenkomst te ondertekenen en alle nodige maatregelen te nemen voor de inwerkingtreding van deze namens de Europese Gemeenschap voor Atoomenergie te sluiten overeenkomst. Gedaan te Brussel, 17 mei 2013. Voor de Commissie Günther Oettinger Lid van de Commissie -------------------------------------------------- Overeenkomst tussen de Europese Gemeenschap voor Atoomenergie en de Organisatie voor energieontwikkeling van het Koreaanse schiereiland DE EUROPESE GEMEENSCHAP VOOR ATOOMENERGIE, hierna \"de Gemeenschap\" genoemd, en DE ORGANISATIE VOOR ENERGIEONTWIKKELING VAN HET KOREAANSE SCHIEREILAND, hierna \"de KEDO\" genoemd, Overwegende hetgeen volgt: (1) De KEDO is opgericht krachtens de Overeenkomst van 9 maart 1995 tot oprichting van de Organisatie voor energieontwikkeling op het Koreaanse schiereiland, als gewijzigd op 19 september 1997, tussen de regeringen van de Republiek Korea, Japan en de Verenigde Staten van Amerika. (2) De vijfde overeenkomst tussen de Gemeenschap en de KEDO is op 31 mei 2012 verstreken. (3) Na het besluit om het nucleair lichtwaterreactorproject van de KEDO te beëindigen en het besluit van 2007 om de verantwoordelijkheden van het secretariaat met een sterk verminderd personeelsbestand en minimale kantoorfaciliteiten te vervullen, heeft het dagelijks bestuur van de KEDO in 2011 besloten om de KEDO na 31 mei 2012 voort te zetten. (4) Zowel de Gemeenschap als de KEDO heeft de wens geuit hun samenwerking voort te zetten met als doel de beëindiging van het LWR-project uit te voeren en de KEDO op een ordelijke wijze te ontbinden, ZIJN HET VOLGENDE OVEREENGEKOMEN: Artikel 1 Toepassing van het bepaalde in de vorige overeenkomst Tenzij anderszins bepaald in een van de hierna volgende artikelen, blijven de bepalingen van de vorige overeenkomst tussen de Gemeenschap en de KEDO, die op 31 mei 2012 is verstreken, onder deze overeenkomst van toepassing. Artikel 2 Bijdrage van de Gemeenschap De Gemeenschap levert geen financiële bijdrage aan de KEDO-begroting krachtens deze overeenkomst. Artikel 3 Looptijd Deze overeenkomst verstrijkt op 31 mei 2013. Zij wordt jaarlijks automatisch verlengd met één jaar, tenzij de ene partij de andere ten minste één maand voor de einddatum van de overeenkomst ervan in kennis stelt dat zij de overeenkomst wenst te beëindigen. De overeenkomst kan tevens met onmiddellijke ingang worden beëindigd wanneer een van de andere leden die momenteel in het dagelijkse bestuur vertegenwoordigd zijn, zich uit de KEDO terugtrekt. Deze overeenkomst wordt uiterlijk verlengd tot en met 31 mei 2015. Artikel 4 Inwerkingtreding Deze overeenkomst treedt in werking zodra zij door de Gemeenschap en de KEDO is ondertekend en wordt van kracht op 1 juni 2012. Gedaan te Brussel, vier juli tweeduizend dertien, in twee originele exemplaren. Voor de Europese Gemeenschap voor Atoomenergie Günther Oettinger Gedaan te New Jersey, vierentwintig juni tweeduizend dertien, in twee originele exemplaren. Voor de Organisatie voor energieontwikkeling van het Koreaanse schiereiland David Wallace --------------------------------------------------",
  "source": "EUR LEX"
}