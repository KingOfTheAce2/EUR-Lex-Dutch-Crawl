{
  "url": "http://www.w3.org/1999/xhtml\">",
  "content": "L_2017295NL.01007501.xml 14.11.2017 NL Publicatieblad van de Europese Unie L 295/75 UITVOERINGSBESLUIT (EU) 2017/2077 VAN DE COMMISSIE van 10 november 2017 tot wijziging van Beschikking 2005/50/EG inzake de harmonisatie van de 24 GHz-radiospectrumband voor in de tijd beperkt gebruik door kortbereikradarapparatuur voor motorvoertuigen in de Gemeenschap (Kennisgeving geschied onder nummer C(2017) 7374) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Beschikking nr. 676/2002/EG van het Europees Parlement en de Raad van 7 maart 2002 inzake een regelgevingskader voor het radiospectrumbeleid in de Europese Gemeenschap (Radiospectrumbeschikking) ( 1 ) , met name artikel 4, lid 6, Overwegende hetgeen volgt: (1) Beschikking 2005/50/EG van de Commissie ( 2 ) , zoals gewijzigd bij Uitvoeringsbesluit 2011/485/EU van de Commissie ( 3 ) , harmoniseert de technische voorwaarden voor de beschikbaarheid en het efficiënte gebruik van de 24 GHz-radiospectrumband door kortbereikradarapparatuur voor motorvoertuigen. Deze radars helpen aanrijdingen te voorkomen. (2) Bij Beschikking 2005/50/EG werden statistische rapportageverplichtingen opgelegd aan de lidstaten, waaronder de vereiste om op jaarbasis gegevens te verzamelen over het aantal voertuigen uitgerust met kortbereikradar die gebruikmaakt van de 24 GHz-radiospectrumband. (3) Hoewel het toezicht op het gebruik van de 24 GHz-band door kortbereikradar verplicht moet blijven, lijkt het nu onevenredig elke nationale autoriteit te verplichten om stelselmatig statistische gegevens te verstrekken op jaarbasis zoals bedoeld in Beschikking 2005/50/EG. De nationale administratieve middelen zouden beter worden benut als de lidstaten hun statistische verslagen alleen verstrekken op verzoek van de Commissie. De Commissie zou om deze statistische verslagen kunnen verzoeken in het eventuele maar onwaarschijnlijke geval dat er melding wordt gemaakt van interferentie of een sterke stijging van het aantal met 24 GHz-radar uitgeruste voertuigen. (4) Sinds de vaststelling van Beschikking 2005/50/EG is er nog geen melding gemaakt van schadelijke interferentie door de diensten die worden beschermd door de beschikking. Het aantal voertuigen uitgerust met kortbereikradar die gebruikmaakt van de 24 GHz-radiospectrumband is in het algemeen laag gebleven, en ligt in ieder geval ruim onder de drempel van 7 % van het totale aantal in elke lidstaat in het verkeer zijnde voertuigen. Deze drempel wordt beschouwd als het kritieke percentage waaronder ervan wordt uitgegaan dat er geen schadelijke interferentie wordt veroorzaakt voor andere gebruikers van de 24 GHz-band. (5) Beschikking 2005/50/EG moet daarom dienovereenkomstig worden gewijzigd. (6) De in dit besluit vervatte maatregelen zijn in overeenstemming met het advies van het Radiospectrumcomité, HEEFT HET VOLGENDE BESLUIT VASTGESTELD: Artikel 1 Beschikking 2005/50/EG wordt als volgt gewijzigd: In de bijlage bij de Beschikking worden de woorden „De volgende gegevens worden verzameld op jaarbasis:” vervangen door: „De volgende gegevens worden verzameld op verzoek van de Commissie:”. Artikel 2 Dit besluit is gericht tot de lidstaten. Gedaan te Brussel, 10 november 2017. Voor de Commissie Mariya GABRIEL Lid van de Commissie ( 1 ) PB L 108 van 24.4.2002, blz. 1 . ( 2 ) Beschikking 2005/50/EG van de Commissie van 17 januari 2005 inzake de harmonisatie van de 24 GHz-radiospectrumband voor in de tijd beperkt gebruik door kortbereikradarapparatuur voor motorvoertuigen in de Gemeenschap ( PB L 21 van 25.1.2005, blz. 15 ). ( 3 ) Uitvoeringsbesluit 2011/485/EU van de Commissie van 29 juli 2011 tot wijziging van Beschikking 2005/50/EG inzake de harmonisatie van de 24 GHz-radiospectrumband voor in de tijd beperkt gebruik door kortbereikradarapparatuur voor motorvoertuigen in de Gemeenschap ( PB L 198 van 30.7.2011, blz. 71 ).",
  "source": "EUR LEX"
}