{
  "url": "http://www.w3.org/1999/xhtml\">",
  "content": "L_2019181NL.01008701.xml 5.7.2019 NL Publicatieblad van de Europese Unie L 181/87 UITVOERINGSBESLUIT (EU) 2019/1145 VAN DE COMMISSIE van 4 juli 2019 tot beëindiging, zonder wijziging van de geldende maatregelen, van het gedeeltelijke tussentijdse nieuwe onderzoek van de antidumpingmaatregelen die van toepassing zijn op de invoer van buizen en pijpen van nodulair gietijzer (eveneens bekend als gietijzer met bolgrafiet) van oorsprong uit India DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2016/1036 van het Europees Parlement en de Raad van 8 juni 2016 betreffende beschermende maatregelen tegen invoer met dumping uit landen die geen lid zijn van de Europese Unie ( 1 ) , en met name artikel 9, lid 1, Overwegende hetgeen volgt: 1. PROCEDURE 1.1. Geldende maatregelen (1) Momenteel geldt een definitief antidumpingrecht dat werd ingesteld bij Uitvoeringsverordening (EU) 2016/388 van de Commissie ( 2 ) , zoals gewijzigd bij Uitvoeringsverordening (EU) 2016/1369 van de Commissie ( 3 ) . (2) Op het betrokken product is tevens een definitief compenserend recht van toepassing dat werd ingesteld bij Uitvoeringsverordening (EU) 2016/387 van de Commissie ( 4 ) . 1.2. Verzoek om een nieuw onderzoek (3) Op 2 maart 2018 heeft de Commissie op grond van artikel 11, lid 3, van Verordening (EU) 2016/1036 (“de basisverordening”) een verzoek ontvangen om een gedeeltelijk tussentijds nieuw onderzoek van de geldende antidumpingmaatregelen, beperkt tot de producent-exporteur Electrosteel Castings Limited (“Electrosteel”). Het verzoek werd ingediend door vier producenten in de Unie, te weten Saint-Gobain PAM, Saint-Gobain PAM Deutschland GmbH, Saint-Gobain PAM España SA en Duktus (Production) GmbH (“de indieners van het verzoek”). (4) Hoewel de Commissie in het oorspronkelijke onderzoek voor Electrosteel een dumpingmarge van 4,1 % had vastgesteld, stelde zij het definitieve antidumpingrecht op 0 % vast om te voorkomen dat de uitvoersubsidies die reeds in het definitieve compenserende recht van 9,0 % in aanmerking waren genomen, dubbel werden geteld. Het verzoek bevatte voldoende bewijsmateriaal waaruit bleek dat Electrosteel haar dumpingpraktijken sinds de instelling van de maatregelen had uitgebreid en dat de omstandigheden op grond waarvan de bestaande maatregelen waren ingesteld, gewijzigd zijn en dat deze wijzigingen van blijvende aard zijn. 1.3. Opening van een nieuw onderzoek (5) De Commissie heeft besloten overeenkomstig artikel 11, lid 3, van de basisverordening een gedeeltelijk tussentijds nieuw onderzoek te openen dat uitsluitend dumping door Electrosteel betreft. Op 4 mei 2018 heeft zij daartoe een bericht van opening bekendgemaakt in het Publicatieblad van de Europese Unie (“het bericht van opening”) ( 5 ) . (6) Het tijdvak van het nieuwe onderzoek liep van 1 april 2017 tot en met 31 maart 2018. Het tijdvak van het oorspronkelijke onderzoek liep van 1 oktober 2013 tot en met 30 september 2014. 1.4. Belanghebbenden (7) In het bericht van opening heeft de Commissie de belanghebbenden verzocht hun standpunt kenbaar te maken. Daarnaast heeft zij de indieners van het verzoek, Electrosteel en de autoriteiten van het betrokken land specifiek in kennis gesteld van het nieuwe onderzoek en hen verzocht mee te werken. (8) De belanghebbenden zijn in de gelegenheid gesteld hun standpunt schriftelijk kenbaar te maken en te verzoeken om door de Commissie en/of de raadadviseur-auditeur in handelsprocedures te worden gehoord. Electrosteel heeft een daartoe strekkend verzoek ingediend en is driemaal door de Commissie gehoord: op 15 mei 2018, 15 juni 2018 en 17 januari 2019. 2. INTREKKING VAN HET VERZOEK EN BEËINDIGING VAN DE PROCEDURE (9) Bij brieven van 19 april en 2 mei 2019 hebben de indieners van het verzoek de Commissie laten weten dat zij hun verzoek intrekken. (10) Overeenkomstig artikel 9, lid 1, van de basisverordening kan de procedure worden beëindigd wanneer de klacht wordt ingetrokken, tenzij dit strijdig is met het belang van de Unie. (11) Bij het onderzoek is uit niets gebleken dat beëindiging van de procedure strijdig zou zijn met het belang van de Unie. De Commissie heeft in dit verband opgemerkt dat ook van belanghebbenden geen opmerkingen zijn ontvangen die erop wijzen dat beëindiging van de procedure strijdig zou zijn met het belang van de Unie. Derhalve is de Commissie van oordeel dat het gedeeltelijke tussentijdse nieuwe onderzoek moet worden beëindigd zonder formele vaststelling wat betreft eventuele ingrijpende blijvende wijzigingen en de dumpingpraktijken van Electrosteel. (12) De Commissie concludeert dat het gedeeltelijke tussentijdse nieuwe onderzoek dat uitsluitend dumping door Electrosteel betreft, moet worden beëindigd zonder dat de geldende maatregelen worden gewijzigd. (13) De belanghebbenden zijn hiervan op de hoogte gebracht en in de gelegenheid gesteld opmerkingen te maken. (14) Dit besluit is in overeenstemming met het advies van het bij artikel 15, lid 1, van de basisverordening ingestelde comité, HEEFT HET VOLGENDE BESLUIT VASTGESTELD: Artikel 1 Het gedeeltelijke tussentijdse nieuwe onderzoek van de antidumpingmaatregelen die van toepassing zijn op de invoer van buizen en pijpen van nodulair gietijzer (eveneens bekend als gietijzer met bolgrafiet), met uitzondering van buizen en pijpen van nodulair gietijzer zonder inwendige en uitwendige bekleding (“kale buizen”), momenteel ingedeeld onder de GN-codes ex 7303 00 10 en ex 7303 00 90 (Taric-codes 7303001010 en 7303009010), van oorsprong uit India, wordt beëindigd. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 4 juli 2019. Voor de Commissie De voorzitter Jean-Claude JUNCKER ( 1 ) PB L 176 van 30.6.2016, blz. 21 . ( 2 ) Uitvoeringsverordening (EU) 2016/388 van de Commissie van 17 maart 2016 tot instelling van een definitief antidumpingrecht op buizen en pijpen van nodulair gietijzer (eveneens bekend als gietijzer met bolgrafiet), van oorsprong uit India ( PB L 73 van 18.3.2016, blz. 53 ). ( 3 ) Uitvoeringsverordening (EU) 2016/1369 van de Commissie van 11 augustus 2016 tot wijziging van Uitvoeringsverordening (EU) 2016/388 tot instelling van een definitief antidumpingrecht op buizen en pijpen van nodulair gietijzer (eveneens bekend als gietijzer met bolgrafiet) van oorsprong uit India ( PB L 217 van 12.8.2016, blz. 4 ). ( 4 ) Uitvoeringsverordening (EU) 2016/387 van de Commissie van 17 maart 2016 tot instelling van een definitief compenserend recht op buizen en pijpen van nodulair gietijzer (eveneens bekend als gietijzer met bolgrafiet), van oorsprong uit India ( PB L 73 van 18.3.2016, blz. 1 ). ( 5 ) Bericht van opening van een gedeeltelijk tussentijds nieuw onderzoek van de antidumpingmaatregelen die van toepassing zijn op de invoer van buizen en pijpen van nodulair gietijzer (eveneens bekend als gietijzer met bolgrafiet) van oorsprong uit India ( PB C 157 van 4.5.2018, blz. 3 ).",
  "source": "EUR LEX"
}