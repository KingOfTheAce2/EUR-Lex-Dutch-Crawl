{
  "url": "http://www.w3.org/1999/xhtml\">",
  "content": "L_2023110NL.01003701.xml 25.4.2023 NL Publicatieblad van de Europese Unie L 110/37 UITVOERINGSBESLUIT (EU) 2023/856 VAN DE COMMISSIE van 18 april 2023 inzake het verzoek tot registratie van het Europees burgerinitiatief “Alle Europese hoofdsteden en burgers verbinden door middel van een Hogesnelheidstrein-netwerk” op grond van Verordening (EU) 2019/788 van het Europees Parlement en de Raad (Kennisgeving geschied onder nummer C(2023) 2617) (Slechts de tekst in de Nederlandse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/788 van het Europees Parlement en de Raad van 17 april 2019 betreffende het Europees burgerinitiatief ( 1 ) , en met name artikel 6, leden 2 en 3, Overwegende hetgeen volgt: (1) Op 10 maart 2023 is bij de Commissie een verzoek tot registratie van het Europees burgerinitiatief “Alle Europese hoofdsteden en burgers verbinden door middel van een Hogesnelheidstrein-netwerk” ingediend. (2) De doelstellingen van het initiatief zijn door de organisatoren als volgt geformuleerd: “alle Europese hoofdsteden verbinden via hogesnelheidsspoorlijnen. Wij roepen op tot een voorstel van de Europese Commissie voor een rechtsgeldig besluit waardoor een Europees hogesnelheidstreinnetwerk tot stand komt binnen een zo kort mogelijke termijn. Dat betekent dat de bestaande HSL-netwerken op elkaar worden aangesloten en waar nog geen hogesnelheidslijnen zijn deze worden aangelegd.” (3) Een bijlage bij het initiatief bevat nadere bijzonderheden over het onderwerp, de doelstellingen en de achtergrond van het initiatief. In de bijlage wordt uiteengezet dat alle Europeanen weliswaar het recht hebben zich vrij te verplaatsen binnen de grenzen van de EU, maar dat zij dit ook moeten kunnen, ongeacht hun leeftijd, draagkracht en fysieke of mentale gesteldheid. De organisatoren stellen dat het hogesnelheidsnetwerk in Europa weliswaar ruim 11 500 km lang is, maar vooral steden in een beperkt aantal lidstaten verbindt en dat veel lidstaten geen deel uitmaken van het Europese hogesnelheidsnetwerk. De organisatoren zijn van mening dat een Europees hogesnelheidsnetwerk tot stand moet worden gebracht omdat: i) reizen met de trein duurzaam en veilig is; ii) hogesnelheidstreinen een comfortabel alternatief voor middellange vluchten bieden; iii) hogesnelheidstreinen inclusief en toegankelijk voor iedereen zijn; iv) hogesnelheidsverbindingen bijdragen aan regionale ontwikkeling en gelijkmatige economische groei in de EU; v) hogesnelheidslijnen tot meer cohesie leiden en niemand achterlaten. De organisatoren stellen dat het om het contact tussen Europeanen zo veilig en duurzaam mogelijk te maken, belangrijk is om de verschillende netwerken van de individuele lidstaten op elkaar aan te sluiten en om met het oog op het toenemend aantal reizigers het netwerk uit te breiden. (4) Wat de doelstellingen van het initiatief betreft, is de Commissie krachtens de artikelen 170 tot en met 172 van het Verdrag bevoegd om een voorstel in te dienen voor een rechtshandeling die bijdraagt tot de totstandbrenging en ontwikkeling van trans-Europese netwerken op het gebied van vervoersinfrastructuur en tot de bevordering van de onderlinge koppeling en interoperabiliteit van nationale netwerken. Op grond van artikel 171, lid 2, van het Verdrag moeten de lidstaten, in verbinding met de Commissie, het nationale beleid dat van grote invloed kan zijn op de verwezenlijking van deze doelstellingen, onderling coördineren. De Commissie kan in nauwe samenwerking met de lidstaten alle dienstige initiatieven nemen om deze coördinatie te bevorderen. Voorts bepaalt artikel 172, tweede alinea, van het Verdrag, dat richtsnoeren en projecten van gemeenschappelijk belang die betrekking hebben op het grondgebied van een lidstaat, de goedkeuring van de betrokken lidstaat vereisen. (5) Volgens de Commissie valt geen van de onderdelen van het initiatief duidelijk buiten het kader van haar bevoegdheden om een voorstel in te dienen voor een rechtshandeling van de Unie ter uitvoering van de Verdragen. (6) Deze conclusie doet geen afbreuk aan de beoordeling of in dit geval voldaan is aan de concrete materiële voorwaarden voor optreden van de Commissie, met inbegrip van naleving van het evenredigheidsbeginsel en het subsidiariteitsbeginsel en de verenigbaarheid met de grondrechten. (7) De groep organisatoren heeft het nodige bewijs verstrekt dat zij aan de vereisten van artikel 5, leden 1 en 2, van Verordening (EU) 2019/788 voldoet en heeft de contactpersonen aangewezen overeenkomstig artikel 5, lid 3, eerste alinea, van die verordening. (8) Het initiatief is niet kennelijk beledigend, lichtzinnig of ergerlijk en druist niet kennelijk in tegen de in artikel 2 van het Verdrag betreffende de Europese Unie vastgelegde waarden van de Unie, noch tegen de in het Handvest van de grondrechten van de Europese Unie vervatte rechten. (9) Het initiatief “Alle Europese hoofdsteden en burgers verbinden door middel van een Hogesnelheidstrein-netwerk” moet daarom worden geregistreerd. (10) De conclusie dat aan de voorwaarden voor registratie krachtens artikel 6, lid 3, van Verordening (EU) 2019/788 is voldaan, impliceert geenszins dat de Commissie de feitelijke juistheid van de inhoud van het initiatief bevestigt; deze is de uitsluitende verantwoordelijkheid van de groep organisatoren van het initiatief. De inhoud van het initiatief geeft alleen de standpunten weer van de groep organisatoren en kan in geen geval worden opgevat als een weergave van de standpunten van de Commissie, HEEFT HET VOLGENDE BESLUIT VASTGESTELD: Artikel 1 Het Europees burgerinitiatief “Alle Europese hoofdsteden en burgers verbinden door middel van een Hogesnelheidstrein-netwerk” wordt geregistreerd. Artikel 2 Dit besluit is gericht tot de groep organisatoren van het burgerinitiatief “Alle Europese hoofdsteden en burgers verbinden door middel van een Hogesnelheidstrein-netwerk” vertegenwoordigd door mevrouw Afryea UITERLOO en de heer Rogier VERGOUWEN, die als contactpersonen optreden. Gedaan te Straatsburg, 18 april 2023. Voor de Commissie Věra JOUROVÁ Vicevoorzitter ( 1 ) PB L 130 van 17.5.2019, blz. 55 .",
  "source": "EUR LEX"
}