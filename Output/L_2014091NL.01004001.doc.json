{
  "url": "http://www.w3.org/1999/xhtml\"><!--",
  "content": "L_2014091NL.01004001.xml 27.3.2014 NL Publicatieblad van de Europese Unie L 91/40 UITVOERINGSBESLUIT VAN DE RAAD van 24 maart 2014 tot wijziging van Uitvoeringsbesluit 2013/463/EU inzake de goedkeuring van het macro-economische aanpassingsprogramma voor Cyprus (2014/169/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 472/2013 van het Europees Parlement en de Raad van 21 mei 2013 betreffende de versterking van het economische en budgettaire toezicht op lidstaten in de eurozone die ernstige moeilijkheden ondervinden of dreigen te ondervinden ten aanzien van hun financiële stabiliteit ( 1 ) , en met name artikel 7, leden 2 en 5, Gezien het voorstel van de Europese Commissie, Overwegende hetgeen volgt: (1) Verordening (EU) nr. 472/2013 is van toepassing op lidstaten die bij de inwerkingtreding ervan al financiële steun ontvangen, met inbegrip van financiële steun uit het Europees stabiliteitsmechanisme (ESM). (2) Verordening (EU) nr. 472/2013 bevat regels voor de goedkeuring van macro-economische aanpassingsprogramma’s voor lidstaten die financiële steun ontvangen; deze regels moeten verenigbaar zijn met het Verdrag tot instelling van het ESM. (3) Nadat Cyprus op 25 juni 2012 een verzoek om financiële bijstand uit het ESM had ingediend, heeft de Raad op 25 april 2013 bij Besluit 2013/236/EU ( 2 ) bepaald dat Cyprus op strikte wijze een macro-economisch aanpassingsprogramma ten uitvoer moest leggen. (4) Op 24 april 2013 heeft de Raad van gouverneurs van het ESM besloten om Cyprus in principe stabiliteitssteun te verlenen, en zijn goedkeuring gehecht aan het memorandum van overeenstemming over de specifieke economische beleidsvoorwaarden (hierna het „MvO” genoemd) en aan de ondertekening ervan door de Commissie namens het ESM. (5) Overeenkomstig artikel 1, lid 2, van Uitvoeringsbesluit 2013/463/EU ( 3 ) heeft de Commissie in samenwerking met de Europese Centrale Bank (ECB) en, indien nodig, het Internationaal Monetair Fonds (IMF), voor de derde maal beoordeeld welke vorderingen bij de uitvoering van de overeengekomen maatregelen zijn gemaakt, hoe doeltreffend deze zijn en welk economisch en sociaal effect ze sorteren. (6) Naar aanleiding daarvan moet Uitvoeringsbesluit 2013/463/EU worden bijgewerkt op het gebied van de hervorming van de financiële sector, het begrotingsbeleid en de structurele hervormingen, in het bijzonder met betrekking tot i) het opstellen door een gezamenlijke taskforce van de Centrale Bank van Cyprus en het ministerie van Financiën van een communicatiestrategie over de routekaart voor de versoepeling van de kapitaalcontroles en de uitvoering van de strategie van de banksector; ii) de tijdige rapportage van de ramingen van banken met betrekking tot de gevolgen die de nieuw geïntroduceerde en toekomstige regelgeving van de Unie inzake kapitaalvereisten en noodlijdende kredieten (non-performing loans) kan hebben voor de kapitaal-, rentabiliteits- en afdekkingsratio; iii) de oprichting van een taskforce om de omvang te onderzoeken van het aantal grondverkoopcontracten die geregistreerd zijn maar waarvoor geen eigendomsbewijs is afgegeven, en om hieromtrent aanbevelingen te verstrekken; iv) de hervorming van de insolventieprocedures voor ondernemingen en personen; v) de evaluatie van het wetboek van burgerlijke rechtsvordering en de regels voor de procesvoering bij de rechtbanken om een vlotte en doeltreffende werking van de herziene regelingen inzake beslaglegging en insolventie te verzekeren; vi) de aanpassing van het primaire overheidstekort voor 2014 tot 1,8 % van het bbp; vii) de invoering van het eerste stadium van het nationale zorgstelsel, nadat eerst de volledige routekaart voor dit stelsel is opgesteld en goedgekeurd; viii) de herziening van het beleid inzake prijsstelling en terugbetaling van medische goederen en diensten, met inbegrip van de uitgaven voor geneesmiddelen; ix) de oprichting van een eenheid voor privatisering; x) de indiening van een actieplan om de gebreken te verhelpen die aan het licht gekomen zijn in fase 2 van de peer review van het wereldforum inzake transparantie en inlichtingenuitwisseling voor belastingdoeleinden van de Organisatie voor Economische Samenwerking en Ontwikkeling (OESO); xi) de ontwikkeling van een groeistrategie op basis van Cyprus’ concurrentievoordelen als hulpmiddel voor de Cypriotische autoriteiten om de economie weer aan te zwengelen. Algemene en verstrekkende hervormingen op financieel, budgettair en structureel gebied moeten de houdbaarheid van de Cypriotische overheidsschuld op middellange termijn veiligstellen. (7) Voor de gehele uitvoering van het omvattende beleidspakket van Cyprus moet de Commissie op specifieke gebieden aanvullend beleidsadvies en technische bijstand verlenen. Een lidstaat die onderworpen is aan een macro-economisch aanpassingsprogramma en die over onvoldoende administratieve capaciteit beschikt, moet verzoeken om technische bijstand van de Commissie, die voor dit doel groepen van deskundigen kan vormen. (8) In overeenstemming met de bestaande nationale regels en praktijken moeten de Cypriotische autoriteiten de standpunten van de sociale partners en maatschappelijke organisaties vragen bij de voorbereiding, tenuitvoerlegging, monitoring en evaluatie van het macro-economisch aanpassingsprogramma, HEEFT HET VOLGENDE BESLUIT VASTGESTELD: Artikel 1 Artikel 2 van Uitvoeringsbesluit 2013/463/EU wordt als volgt gewijzigd: 1) Lid 5 komt als volgt te luiden: „5.   Om de gezondheid van zijn financiële sector te herstellen, zorgt Cyprus voor een verdere herstructurering van het bankwezen en de coöperatieve kredietsector; een verdere versterking van het toezicht en de regelgeving; een hervorming van het kader van schuldherschikking; en een geleidelijke opheffing van de kapitaalbeperkingen in overeenstemming met zijn routekaart, met vrijwaring van de financiële stabiliteit. Het programma voorziet in de volgende maatregelen en resultaten: a) zorgen voor nauwlettend toezicht op de liquiditeitspositie van de banken. Tijdelijke beperkingen van het vrije verkeer van kapitaal (onder meer begrenzingen van geldopnemingen, betalingen en overdrachten) worden nauwlettend gemonitord. De controles kunnen zolang duren als strikt noodzakelijk is om ernstige risico’s voor de stabiliteit van het financiële stelsel te beperken. De routekaart voor de geleidelijke versoepeling van de beperkende maatregelen wordt verder uitgevoerd, waarbij ook rekening wordt gehouden met de liquiditeitspositie van de kredietinstellingen. Er wordt een goed afgestemde communicatiestrategie ontwikkeld met als doel regelmatig informatie te verstrekken over die routekaart en over de vorderingen die geboekt worden bij de uitvoering van de strategie voor de banksector. De financiering en de kapitaalplannen van binnenlandse banken die van financiering door de centrale bank afhankelijk zijn of staatssteun ontvangen, houden op realistische wijze rekening met de geplande afbouw van de schuldhefboom in de banksector en met de geleidelijke versoepeling van beperkende maatregelen, en moeten de afhankelijkheid van leningen van de centrale bank verminderen, terwijl gedwongen verkopen van activa en kredietschaarste moeten worden voorkomen; b) aanpassing van de minimumkapitaalvereisten, rekening houdend met de parameters van de balansbeoordeling en de Uniewijde stresstest; c) ervoor zorgen dat herstructureringsplannen formeel worden goedgekeurd op basis van de staatssteunregels voordat staatssteun wordt toegekend. Banken met een tekort aan kapitaal kunnen, wanneer andere maatregelen niet volstaan, verzoeken om herkapitalisatiesteun van de staat conform de procedures voor staatssteun. Banken met herstructureringsplannen rapporteren de vorderingen in de uitvoering van de plannen; d) zorgen voor de invoering van een operationeel kredietregister, de aanpassing, indien nodig, van het bestaande regelgevingskader voor de waardevermindering van activa en de aanleg van voorzieningen hiervoor, en voor de behandeling van zekerheden bij de aanleg van voorzieningen, alsmede voor tijdige tenuitvoerlegging van de Unieregels inzake kapitaalvereisten en noodlijdende kredieten; e) versoepeling van de regels inzake beslag op zekerheden. Het betreft een begeleidende maatregel bij de opstelling van wetgeving op basis van een algemene hervorming van het regelgevingskader met het oog op de invoering van passende insolventieprocedures voor ondernemingen en personen; tegelijk moet worden gezorgd voor een vlotte en doeltreffende werking van de herziene regelingen inzake beslaglegging en insolventie. Daarnaast wordt de nieuwe wettelijke regeling voor de herschikking van particuliere schulden na voltooiing geëvalueerd en worden indien nodig aanvullende maatregelen vastgesteld; f) tenuitvoerlegging van de strategie voor de toekomstige structuur en werking en de levensvatbaarheid van de coöperatieve kredietinstellingssector, zoals ontwikkeld door de centrale bank van Cyprus in overleg met de Commissie, de ECB en het IMF; g) verscherping van het toezicht op de schuldenlast van ondernemingen en huishoudens en invoering van een kader voor doelgerichte schuldherschikking in de particuliere sector om nieuwe leningen te vergemakkelijken en kredietbeperkingen te verminderen. De beleidskeuzen en praktijken van banken inzake beheer van betalingsachterstand worden geëvalueerd en het richtsnoer voor beheer van betalingsachterstand alsmede de gedragscode worden indien nodig gewijzigd. Er worden geen administratieve maatregelen ingevoerd die een invloed hebben op de vaststelling van rentetarieven voor bankleningen. h) verdere versterking van het kader voor de strijd tegen witwassen van geld en uitvoering van een actieplan, op basis van beste praktijken, voor de toepassing van verbeterde methoden op het gebied van cliëntenonderzoek en de transparantie van entiteiten; i) integratie van stresstests in het regelmatig uit te oefenen externe bankentoezicht; j) invoering van dwingende openbaarmakingsvereisten die ervoor zorgen dat banken hun vorderingen in de herstructurering van hun activiteiten regelmatig bekendmaken aan de autoriteiten en de markten; k) zorgen voor tenuitvoerlegging van de herstructureringsmaatregelen om de levensvatbaarheid van de coöperatieve kredietsector te verbeteren nadat het rechtskader voor de nieuwe governancestructuur voor het beheer van het aandeel van de staat in deze sector is opgesteld; en l) zorgen voor herziening van het governancerichtsnoer, die onder meer de interactie tussen de interne auditeenheden van banken en de banktoezichthouders moet verduidelijken.”. 2) Lid 7 komt als volgt te luiden: „7.   De Cypriotische autoriteiten leggen in 2014 de permanente maatregelen die vervat zijn in de begrotingswet 2014 en die ten minste 270 miljoen EUR bedragen, onverkort ten uitvoer. Zij zorgen voor de volledige uitvoering van de consolidatiemaatregelen die sinds december 2012 zijn vastgesteld.”. 3) Het volgende lid wordt ingevoegd: „7   bis. Voor het begrotingsbeleid in 2015-2016 streven de Cypriotische autoriteiten naar een overheidssaldo dat in overeenstemming is met het aanpassingstraject met inachtneming van de aanbeveling van de buitensporigtekortprocedure.”. 4) Lid 8 wordt als volgt gewijzigd: a) punt a) wordt vervangen door: „a) zo nodig verdere hervormingen van het algemene stelsel en het stelsel van overheidspensioenen om de houdbaarheid van het pensioenstelsel op lange termijn en tegelijkertijd de toereikendheid van de pensioenen te waarborgen;”; b) punt e) wordt vervangen door: „e) opstelling van een programma om te komen tot een gedegen stelsel van ondernemingsbestuur voor publieke en semi-publieke ondernemingen en tenuitvoerlegging van een privatiseringsplan om de economische efficiëntie te verbeteren en de houdbaarheid van de schuld te herstellen;”. 5) De leden 10 tot en met 13 komen als volgt te luiden: „10.   Cyprus zorgt voor de uitvoering van de overeengekomen maatregelen om de geconstateerde tekortkomingen in zijn activeringsbeleid aan te pakken. Cyprus onderneemt snel actie om kansen voor jongeren te creëren en hun vooruitzichten op werk te verbeteren, overeenkomstig de doelstellingen van de aanbeveling van de Raad tot invoering van een jongerengarantie ( *1 ) . De op jongeren gerichte maatregelen passen qua opzet, beheer en uitvoering goed in het bredere activeringsbeleid en sluiten aan bij de hervorming van het stelsel van sociale voorzieningen en bij de overeengekomen begrotingsdoelstellingen. 11.   Cyprus staat klaar om de resterende wijzigingen in de sectorspecifieke wetgeving vast te stellen die noodzakelijk zijn om Richtlijn 2006/123/EG van het Europees Parlement en de Raad ( *2 ) onverkort ten uitvoer te leggen. De Cypriotische autoriteiten verbeteren verder de werking van de gereglementeerde beroepen. Het mededingingskader wordt verbeterd door de werking van de bevoegde mededingingsautoriteit te verbeteren en door de onafhankelijkheid en de bevoegdheden van de nationale regelgevende instanties te versterken. 12.   Cyprus zorgt voor een vermindering van het aantal achterstallige afgiften van eigendomsbewijzen, onderneemt actie om bezwaringen in verband met de aan kopers van onroerend goed over te dragen eigendomsbewijzen sneller op te heffen, en voert termijnen in voor de afgifte van bouwvergunningen en eigendomsbewijzen. 13.   Cyprus past de reglementering inzake gedwongen verkoop van gehypothekeerde eigendommen aan en maakt particuliere veilingen binnen een zo kort mogelijke termijn mogelijk. De snelheid van de behandeling door de rechterlijke instanties moet worden verbeterd en de gerechtelijke achterstand moet worden weggewerkt tegen het einde van het programma. Cyprus neemt initiatieven om het concurrentievermogen van de toeristische sector te verbeteren door met een concreet actieplan te komen ter verwezenlijking van de gekwantificeerde doelen die onder meer in de herziene toerismestrategie voor de periode 2011-2015 zijn vastgesteld. Cyprus legt een luchtvaartstrategie ten uitvoer met het oog op de aanpassing van zijn extern luchtvaarbeleid, rekening houdend met het externe luchtvaartbeleid van de EU en de EU-luchtvaartovereenkomsten, en zorgt ook voor voldoende luchtvaartverbindingen. ( *1 ) Aanbeveling van de Raad van 22 april 2013 tot invoering van een jongerengarantie ( PB C 120 van 26.4.2013, blz. 1 ).\" ( *2 ) Richtlijn 2006/123/EG van het Europees Parlement en de Raad van 12 december 2006 betreffende diensten op de interne markt ( PB L 376 van 27.12.2006, blz. 36 ).”.\" 6) Lid 14, onder b), wordt vervangen door: „b) een breed regelgevings- en marktordeningsconcept voor de geherstructureerde energiesector en de gasuitvoer, met onder meer een passend verkoopkader voor de offshoregasvoorziening dat voor zo hoog mogelijke inkomsten zorgt; en”. 7) Lid 15 komt als volgt te luiden: „15.   Cyprus dient bij de Commissie een geactualiseerd verzoek om technische bijstand over de programmaperiode in. In het verzoek wordt aangegeven op welke gebieden de Cypriotische autoriteiten technische bijstand of adviezen van essentieel belang achten voor de tenuitvoerlegging van zijn macro-economisch aanpassingsprogramma.”. 8) Het volgende lid wordt toegevoegd: „16.   Wanneer een algemene en samenhangende groeistrategie wordt uitgestippeld die het mogelijk moet maken de economie aan te zwengelen, integreert Cyprus deze strategie in zijn nationale institutionele kader en gebruikt het deze als hefboom voor de lopende hervormingen van het overheidsapparaat en het beheer van de overheidsfinanciën, andere verbintenissen in het kader van het macro-economisch aanpassingsprogramma van Cyprus en de desbetreffende initiatieven van de Unie, rekening houdend met de partnerschapsovereenkomst voor de tenuitvoerlegging van de Europese structuur- en investeringsfondsen.”. Artikel 2 Dit besluit is gericht tot de Republiek Cyprus. Gedaan te Brussel, 24 maart 2014. Voor de Raad De voorzitter A. TSAFTARIS ( 1 ) PB L 140 van 27.5.2013, blz. 1 . ( 2 ) Besluit 2013/236/EU van de Raad van 25 april 2013 gericht tot Cyprus inzake specifieke maatregelen om de financiële stabiliteit en de duurzame groei te herstellen ( PB L 141 van 28.5.2013, blz. 32 ). ( 3 ) Uitvoeringsbesluit 2013/463/EU van de Raad van 13 september 2013 inzake de goedkeuring van het macro-economische aanpassingsprogramma voor Cyprus en inzake de intrekking van Besluit 2013/236/EU ( PB L 250 van 20.9.2013, blz. 40 ).",
  "source": "EUR LEX"
}