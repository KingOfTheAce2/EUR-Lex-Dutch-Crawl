{
  "url": "http://www.w3.org/1999/xhtml\">",
  "content": "L_2015324NL.01003501.xml 10.12.2015 NL Publicatieblad van de Europese Unie L 324/35 BESLUIT (EU) 2015/2300 VAN DE COMMISSIE van 8 december 2015 betreffende de betaling in euro door het Verenigd Koninkrijk van bepaalde uitgaven in verband met de sectorale landbouwwetgeving (Kennisgeving geschied onder nummer C(2015) 8576) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1306/2013 van het Europees Parlement en de Raad van 17 december 2013 inzake de financiering, het beheer en de monitoring van het gemeenschappelijk landbouwbeleid en tot intrekking van Verordeningen (EEG) nr. 352/78, (EG) nr. 165/94, (EG) nr. 2799/98, (EG) nr. 814/2000, (EG) nr. 1290/2005 en (EG) nr. 485/2008 van de Raad ( 1 ) , en met name artikel 108, Overwegende hetgeen volgt: (1) Overeenkomstig artikel 108 van Verordening (EU) nr. 1306/2013 moeten lidstaten die de euro niet hebben ingevoerd en die besluiten de uitgaven in verband met de sectorale landbouwwetgeving niet in de nationale munteenheid maar in euro te doen, maatregelen nemen om ervoor te zorgen dat het gebruik van de euro geen systematisch voordeel oplevert vergeleken met het gebruik van de nationale munteenheid. (2) Voorheen zijn bij Besluit (EU) 2015/1352 van de Commissie ( 2 ) dergelijke door het Verenigd Koninkrijk meegedeelde maatregelen goedgekeurd. (3) Op 30 oktober 2015 heeft het Verenigd Koninkrijk de Commissie in kennis gesteld van zijn voornemen om het aantal maatregelen waarvoor het de uitgaven in euro en niet in pond sterling zal betalen, uit te breiden, alsook van de maatregelen die overeenkomstig artikel 108 van Verordening (EU) nr. 1306/2013 zullen worden toegepast om ervoor te zorgen dat het gebruik van de euro geen systematisch voordeel oplevert vergeleken met het gebruik van het pond sterling. (4) De door het Verenigd Koninkrijk overwogen maatregelen kunnen als volgt worden samengevat: — de bedragen die in de EU-regelgeving zijn vastgesteld of die eruit voortvloeien, kunnen in euro aan de marktdeelnemers worden betaald; — de betrokken marktdeelnemers dragen het volledige wisselkoersrisico bij een latere omzetting in pond sterling; — de betrokken marktdeelnemers moeten een vaste verbintenis voor minimaal één jaar aangaan; — ten aanzien van de basisbetaling en andere rechtstreekse betalingen zoals bedoeld in Verordening (EU) nr. 1307/2013 van het Europees Parlement en de Raad ( 3 ) , kiezen de betrokken marktdeelnemers voor betaling in euro bij de indiening van de aanvraag zoals bedoeld in artikel 13, lid 1, van Uitvoeringsverordening (EU) nr. 809/2014 van de Commissie ( 4 ) ; — ten aanzien van de marktmaatregelen in het kader van Verordening (EU) nr. 1308/2013 van het Europees Parlement en de Raad ( 5 ) , Verordening (EU) nr. 1370/2013 van de Raad ( 6 ) (andere dan tijdelijke buitengewone steun voor landbouwers in de veehouderijsectoren) en Verordening (EU) nr. 510/2014 van het Europees Parlement en de Raad ( 7 ) en de voorlichtings- en afzetbevorderingsacties betreffende landbouwproducten in het kader van Verordening (EU) nr. 1144/2014 van het Europees Parlement en de Raad ( 8 ) , moet aan de marktdeelnemers minstens drie maanden van tevoren goedkeuring voor de betaling in euro worden verleend; als de marktdeelnemers zich uit die regeling willen terugtrekken, moeten zij dit eveneens drie maanden van tevoren melden; in dat geval zijn nieuwe betalingen in euro pas na een wachttijd van één jaar weer mogelijk; — ten aanzien van de tijdelijke buitengewone steun voor landbouwers in de veehouderijsectoren in het kader van Gedelegeerde Verordening (EU) 2015/1853 van de Commissie ( 9 ) , moeten de betrokken marktdeelnemers er vóór 17 oktober 2015 voor gekozen hebben GLB-betalingen in euro te ontvangen. (5) De genoemde maatregelen zijn in overeenstemming met de bij Verordening (EU) nr. 1306/2013 vastgestelde doelstelling, namelijk te voorkomen dat het gebruik van de euro in plaats van de nationale valuta een systematisch voordeel oplevert. Daarom moeten zij worden goedgekeurd. (6) Om die reden moet Besluit (EU) 2015/1352 worden ingetrokken en door het onderhavige besluit worden vervangen, HEEFT HET VOLGENDE BESLUIT VASTGESTELD: Artikel 1 De op 30 oktober 2015 door het Verenigd Koninkrijk meegedeelde maatregelen betreffende de betaling in euro van de uitgaven die verband houden met de in de bijlage vermelde sectorale landbouwwetgeving en, waar van toepassing, de op basis van die instrumenten vastgestelde gedelegeerde of uitvoeringshandelingen, worden goedgekeurd. Artikel 2 Besluit (EU) 2015/1352 wordt ingetrokken. Artikel 3 Dit besluit is gericht tot het Verenigd Koninkrijk van Groot-Brittannië en Noord-Ierland. Gedaan te Brussel, 8 december 2015. Voor de Commissie Phil HOGAN Lid van de Commissie ( 1 ) PB L 347 van 20.12.2013, blz. 549 . ( 2 ) Besluit (EU) 2015/1352 van de Commissie van 30 juli 2015 betreffende de betaling in euro door het Verenigd Koninkrijk van bepaalde bedragen in verband met de sectorale landbouwwetgeving ( PB L 208 van 5.8.2015, blz. 33 ). ( 3 ) Verordening (EU) nr. 1307/2013 van het Europees Parlement en de Raad van 17 december 2013 tot vaststelling van voorschriften voor rechtstreekse betalingen aan landbouwers in het kader van de steunregelingen van het gemeenschappelijk landbouwbeleid en tot intrekking van Verordening (EG) nr. 637/2008 van de Raad en Verordening (EG) nr. 73/2009 van de Raad ( PB L 347 van 20.12.2013, blz. 608 ). ( 4 ) Uitvoeringsverordening (EU) nr. 809/2014 van de Commissie van 17 juli 2014 tot vaststelling van uitvoeringsbepalingen voor Verordening (EU) nr. 1306/2013 van het Europees Parlement en de Raad wat betreft het geïntegreerd beheers- en controlesysteem, plattelandsontwikkelingsmaatregelen en de randvoorwaarden ( PB L 227 van 31.7.2014, blz. 69 ). ( 5 ) Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( PB L 347 van 20.12.2013, blz. 671 ). ( 6 ) Verordening (EU) nr. 1370/2013 van de Raad van 16 december 2013 houdende maatregelen tot vaststelling van steun en restituties in het kader van de gemeenschappelijke ordening van de markten voor landbouwproducten ( PB L 346 van 20.12.2013, blz. 12 ). ( 7 ) Verordening (EU) nr. 510/2014 van het Europees Parlement en de Raad van 16 april 2014 tot vaststelling van de handelsregeling voor bepaalde, door verwerking van landbouwproducten verkregen goederen en tot intrekking van Verordeningen (EG) nr. 1216/2009 en (EG) nr. 614/2009 van de Raad ( PB L 150 van 20.5.2014, blz. 1 ). ( 8 ) Verordening (EU) nr. 1144/2014 van het Europees Parlement en de Raad van 22 oktober 2014 inzake voorlichtings- en afzetbevorderingsacties betreffende landbouwproducten uitgevoerd op de interne markt en in derde landen en tot intrekking van Verordening (EG) nr. 3/2008 van de Raad ( PB L 317 van 4.11.2014, blz. 56 ). ( 9 ) Gedelegeerde Verordening (EU) 2015/1853 van de Commissie van 15 oktober 2015 tot vaststelling van tijdelijke buitengewone steun voor landbouwers in de veehouderijsectoren ( PB L 271 van 16.10.2015, blz. 25 ). BIJLAGE Maatregelen waarvan de bedragen in euro worden uitgedrukt en in euro kunnen worden betaald Regeling Verordening Regelingen voor rechtstreekse betalingen Verordening (EU) nr. 1307/2013 Voorlichtings- en afzetbevorderingsacties betreffende landbouwproducten Verordening (EU) nr. 1144/2014 Interventieaankoop rundvlees Verordening (EU) nr. 1308/2013 Verordening (EU) nr. 1370/2013 Interventieaankoop graan Interventieaankoop boter Interventieaankoop mageremelkpoeder Steun particuliere opslag rundvlees Steun particuliere opslag boter Steun particuliere opslag kaas Steun particuliere opslag vlasvezel Steun particuliere opslag olijfolie Steun particuliere opslag varkensvlees Steun particuliere opslag schapen- en geitenvlees Steun particuliere opslag mageremelkpoeder Steun particuliere opslag witte suiker Steun voor het verstrekken van melk en zuivelproducten aan kinderen Uitvoerrestituties Uitvoerrestituties voor verwerkte landbouwproducten en goederen die niet in bijlage I bij het VWEU zijn genoemd Verordening (EU) nr. 510/2014 Verordening (EU) nr. 1370/2013 Tijdelijke buitengewone steun voor landbouwers in de veehouderijsectoren Gedelegeerde Verordening (EU) 2015/1853",
  "source": "EUR LEX"
}