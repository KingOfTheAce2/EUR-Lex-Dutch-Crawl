{
  "url": "http://www.w3.org/1999/xhtml\">",
  "content": "C_2010261NL.01000101.xml 28.9.2010 NL Publicatieblad van de Europese Unie C 261/1 ADVIES VAN DE COMMISSIE van 27 september 2010 overeenkomstig artikel 37 van het Euratom-Verdrag betreffende het plan voor de lozing van radioactieve afvalstoffen ten gevolge van de buitengebruikstelling en ontmanteling van de FRM-onderzoeksreactor, gelegen in Garching in de Bondsrepubliek Duitsland (Alleen de Duitse tekst is authentiek) 2010/C 261/01 Op 5 mei 2010 heeft de Europese Commissie overeenkomstig artikel 37 van het Euratom-Verdrag van de Duitse regering algemene gegevens ontvangen betreffende het plan voor de lozing van radioactieve afvalstoffen ten gevolge van de buitengebruikstelling en ontmanteling van de FRM-onderzoeksreactor in Duitsland. Op basis van deze algemene gegevens brengt de Commissie, na raadpleging van de groep van deskundigen, het volgende advies uit: 1. de afstand tussen de faciliteit en het meest nabije punt in een andere lidstaat, in dit geval Oostenrijk, bedraagt 70 km; 2. bij normale buitengebruikstellings- en ontmantelingswerkzaamheden veroorzaakt de geplande lozing van gasvormige en vloeibare radioactieve effluenten voor inwoners van andere lidstaten geen voor de volksgezondheid significante blootstelling aan straling; 3. vaste radioactieve afvalstoffen worden tijdelijk op de locatie opgeslagen alvorens te worden overgebracht naar een opslagplaats waarvoor door de regering vergunning is verleend. Niet-radioactieve vaste afvalstoffen of resten die worden vrijgegeven van regelgevend toezicht worden vrijgegeven voor storting als conventionele afvalstoffen of voor hergebruik of recycling overeenkomstig de criteria van de basisnormen voor de bescherming van de gezondheid (Richtlijn 96/29/Euratom); 4. in het geval van een niet-geplande lozing van radioactieve effluenten ten gevolge van een ongeval van het type en de omvang als bedoeld in de algemene gegevens, resulteren de in een andere lidstaat ontvangen stralingsdoses naar verwachting niet in schadelijke effecten voor de volksgezondheid. Concluderend is de Commissie van mening dat de uitvoering van het plan voor de verwijdering van radioactieve afvalstoffen, in welke vorm ook, ten gevolge van de buitengebruikstelling en ontmanteling van de FRM-onderzoeksreactor, gelegen in Garching in de Bondsrepubliek Duitsland, zowel bij normale bedrijfsvoering als bij een ongeval van het type en de omvang als bedoeld in de algemene gegevens, niet het risico doet ontstaan van radioactieve besmetting van het water, de bodem of het luchtruim van een andere lidstaat. Gedaan te Brussel, 27 september 2010. Voor de Commissie Günther OETTINGER Lid van de Commissie",
  "source": "EUR LEX"
}