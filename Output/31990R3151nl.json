{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31990R3151:NL:HTML\">",
  "content": "EUR-Lex - 31990R3151 - NL Avis juridique important | 31990R3151 Verordening (EEG) nr. 3151/90 van de Raad van 29 oktober 1990 betreffende de versterking in Portugal van de controle op de uitgaven die ten laste komen van het Europees Oriëntatie- en Garantiefonds voor de Landbouw, afdeling Garantie Publicatieblad Nr. L 302 van 31/10/1990 blz. 0052 - 0053 Bijzondere uitgave in het Fins: Hoofdstuk 3 Deel 35 blz. 0005 Bijzondere uitgave in het Zweeds: Hoofdstuk 3 Deel 35 blz. 0005 ***** VERORDENING  (EEG) Nr. 3151/90 VAN DE RAAD van 29 oktober 1990 betreffende de versterking in Portugal van de controle op de uitgaven die ten laste komen van het Europees Oriëntatie- en Garantiefonds voor de Landbouw, afdeling Garantie DE RAAD VAN DE EUROPESE GEMEENSCHAPPEN, Gelet op het Verdrag tot oprichting van de Europese Economische Gemeenschap, inzonderheid op artikel 43, Gezien het voorstel van de Commissie (1), Gezien het advies van het Europese Parlement (2), Overwegende dat de Lid-Staten krachtens artikel 8 van Verordening (EEG) nr. 729/70 van de Raad van 21 april 1970 betreffende de financiering van het gemeenschappelijk landbouwbeleid (3), laatstelijk gewijzigd bij Verordening (EEG) nr. 2048/88 (4), de nodige maatregelen moeten treffen om zich ervan te vergewissen dat de door het Europees Oriëntatie- en Garantiefonds voor de Landbouw (EOGFL) gefinancierde maatregelen daadwerkelijk en op regelmatige wijze worden uitgevoerd, om onregelmatigheden te voorkomen en te vervolgen en om de als gevolg van onregelmatigheden of nalatigheden verloren gegane bedragen terug te vorderen; Overwegende dat in Portugal per 1 januari 1991 de financiering door het EOGFL, afdeling Garantie, eveneens betrekking zal hebben op de produkten waarvoor een gefaseerde overgang geldt; dat daardoor de taken van de diensten die in die Lid-Staat met de controles en het verrichten van de uitgaven zijn belast, aanzienlijk zwaarder zullen worden; Overwegende dat het »Instituto Nacional de Intervenção e Garantia Agrícola\" (INGA) overeenkomstig artikel 4 van Verordening (EEG) nr. 729/70 door de Portugese Regering is gemachtigd tot het verrichten van het grootste deel van de in de artikelen 2 en 3 van die verordening bedoelde uitgaven en tot het cooerdineren en het verwerken van de gegevens betreffende alle uitgaven, zelfs die welke door andere daarvoor aangewezen diensten worden verricht; Overwegende dat het INGA niet over de informatica-infrastructuur beschikt om alle gegevens met betrekking tot de door het EOGFL, afdeling Garantie, gefinancierde uitgaven op optimale wijze te verzamelen, te verwerken, te controleren en aan de Commissie door te geven; dat daardoor het goede beheer, de controles en de bestrijding van onregelmatigheden en fraudes in gevaar kunnen komen; Overwegende dat het INGA een plan heeft opgesteld om deze situatie te verhelpen en de Gemeenschap, gezien de kosten van dit plan, heeft verzocht om een financiële bijdrage voor de uitvoering ervan, HEEFT DE VOLGENDE VERORDENING VASTGESTELD: Artikel 1 1. Aan Portugal wordt een communautaire financiële bijdrage verleend om haar in staat te stellen bij het Instituto Nacional de Intervenção e Garantia Agrícola een informatiesysteem met verbindingen met de andere betalings- en controlediensten op te zetten. 2. Het in lid 1 bedoelde informaticasysteem moet het mogelijk maken de gegevens met betrekking tot de door het EOGFL, afdeling Garantie, in Portugal gefinancierde uitgaven te verzamelen, te verwerken, te controleren en aan de Commissie door te geven. Het moet in het bijzonder gericht zijn op het goede beheer, de doelmatigheid van de controles en de bestrijding van onregelmatigheden en fraudes die ten nadele van het EOGFL zouden kunnen worden gepleegd. 3. De communautaire financiële bijdrage beloopt ten hoogste 70 % van de daadwerkelijke uitgaven voor het opzetten en het opstarten van het in lid 1 bedoelde informaticasysteem, met een maximumbedrag van in totaal 4 miljoen ecu. Artikel 2 1. De communautaire financiële bijdrage kan in gedeelten vooraf worden uitbetaald. 2. Voor de toepassing van artikel 1, lid 3, wordt het bedrag van 4 miljoen ecu in Portugese escudo omgerekend aan de hand van de wisselkoers die geldt op de voorlaatste werkdag van de maand die voorafgaat aan die waarin het saldo wordt betaald en die in het Publikatieblad van de Europese Gemeenschappen, reeks C, wordt bekendgemaakt. Artikel 3 De uitvoeringsbepalingen van deze verordening worden, zo nodig, vastgesteld volgens de procedure van artikel 13 van Verordening (EEG) nr. 729/70. Artikel 4 Deze verordening treedt in werking op de dag van haar bekendmaking in het Publikatieblad van de Europese Gemeenschappen. Deze verordening is verbindend in al haar onderdelen en is rechtstreeks toepasselijk in elke Lid-Staat. Gedaan te Luxemburg, 29 oktober 1990. Voor de Raad De Voorzitter G. RUFFOLO (1) PB nr. C 208 van 21. 8. 1990, blz. 7. (2) Advies uitgebracht op 12 oktober 1990 (nog niet verschenen in het Publikatieblad). (3) PB nr. L 94 van 28. 4. 1970, blz. 13. (4) PB nr. L 185 van 15. 7. 1988, blz. 1.",
  "source": "EUR LEX"
}