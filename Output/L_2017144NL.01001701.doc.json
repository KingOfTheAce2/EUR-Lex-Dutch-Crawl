{
  "url": "http://www.w3.org/1999/xhtml\"><!--",
  "content": "L_2017144NL.01001701.xml 7.6.2017 NL Publicatieblad van de Europese Unie L 144/17 BESLUIT (EU) 2017/955 VAN DE RAAD van 29 mei 2017 tot wijziging van Beschikking 2008/376/EG inzake de vaststelling van het onderzoeksprogramma van het Fonds voor onderzoek inzake kolen en staal en inzake de technische meerjarenrichtsnoeren voor dat programma DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Protocol nr. 37 betreffende de financiële gevolgen van de beëindiging van het EGKS-Verdrag en betreffende het Fonds voor onderzoek inzake kolen en staal, gehecht aan het Verdrag betreffende de Europese Unie en het Verdrag betreffende de werking van de Europese Unie, en met name artikel 2, tweede alinea, Gezien het voorstel van de Europese Commissie, Gezien het advies van het Europees Parlement ( 1 ) , Overwegende hetgeen volgt: (1) Horizon 2020 — het kaderprogramma voor onderzoek en innovatie (2014-2020), zoals vastgesteld in Verordening (EU) nr. 1291/2013 van het Europees Parlement en de Raad ( 2 ) (hierna „kaderprogramma Horizon 2020” genoemd), vormt een stimulans voor een herziening van Beschikking 2008/376/EG van de Raad ( 3 ) om ervoor te zorgen dat het onderzoeksprogramma van het Fonds voor onderzoek inzake kolen en staal (Research Fund for Coal and Steel — RFCS) (hierna „RFCS-programma” genoemd) een aanvulling vormt op het kaderprogramma Horizon 2020 in de sectoren die verband houden met de kolen- en staalindustrie. (2) Om te zorgen voor een coherent kader voor deelname aan zowel het RFCS-programma als het kaderprogramma Horizon 2020, moeten bepaalde deelnameregels uit hoofde van het RFCS-programma worden afgestemd op die welke uit hoofde van het kaderprogramma Horizon 2020 van toepassing zijn. (3) De regels over de bevoegdheden en de samenstelling van de adviesgroepen en de technische groepen moeten worden herzien, en met name de regels met betrekking tot de aard van de door de Commissie aangewezen deskundigen, om te zorgen voor meer transparantie en voor naleving van en samenhang met het kader voor deskundigengroepen van de Commissie en — voor zover mogelijk — om bij te dragen aan een evenwichtige vertegenwoordiging van relevante gebieden van deskundigheid en aandachtsgebieden, alsmede aan een optimaal evenwicht tussen mannen en vrouwen. (4) Het is passend vereenvoudigde financieringsregels te overwegen om de deelname van kleine en middelgrote ondernemingen (kmo's) aan het RFCS-programma te vergemakkelijken en het gebruik van kosten per eenheid toe te staan bij de berekening van de subsidiabele personeelskosten voor de eigenaren van kmo's en andere natuurlijke personen die geen salaris ontvangen. (5) De maatregelen die nodig zijn voor de uitvoering van Beschikking 2008/376/EG dienen overeenkomstig Verordening (EU) nr. 182/2011 van het Europees Parlement en de Raad ( 4 ) te worden vastgesteld. (6) Beschikking 2008/376/EG dient daarom dienovereenkomstig te worden gewijzigd, HEEFT HET VOLGENDE BESLUIT VASTGESTELD: Artikel 1 Beschikking 2008/376/EG wordt als volgt gewijzigd: 1) Artikel 21 wordt vervangen door: „Artikel 21 Taken van de adviesgroepen Wat de kolengerelateerde respectievelijk staalgerelateerde OTO-aspecten betreft, adviseert elke adviesgroep de Commissie omtrent: a) de algemene uitwerking van het onderzoeksprogramma, het in artikel 25, lid 3, bedoelde informatiepakket en de toekomstige richtsnoeren; b) de samenhang en mogelijke doublures met andere OTO-programma's op het niveau van de Unie en op nationaal niveau; c) het bepalen van de leidende beginselen betreffende de voortgangscontrole van OTO-projecten; d) de relevantie van de werkzaamheden betreffende specifieke projecten; e) de in de afdelingen 3 en 4 van hoofdstuk II vermelde onderzoeksdoelstellingen van het onderzoeksprogramma; f) de in het informatiepakket vermelde jaarlijkse prioritaire doelstellingen en, voor zover van toepassing, de prioritaire doelstellingen voor gerichte uitnodigingen tot het indienen van voorstellen als bedoeld in artikel 25, lid 2; g) het samenstellen van een handboek voor de beoordeling en selectie van OTO-activiteiten als bedoeld in de artikelen 27 en 28; h) de regels, procedures en efficiëntie in verband met de beoordeling van voorstellen voor OTO-activiteiten; i) het aantal, de bevoegdheden en de organisatie van de in artikel 24 bedoelde technische groepen; j) het opstellen van gerichte uitnodigingen tot het indienen van voorstellen als bedoeld in artikel 25, lid 2; k) andere maatregelen wanneer dit door de Commissie wordt gevraagd.”. 2) Artikel 22 wordt vervangen door: „Artikel 22 Samenstelling van de adviesgroepen 1.   Elke adviesgroep is samengesteld overeenkomstig de tabellen in de bijlage. Ieder lid van een adviesgroep wordt door de Commissie benoemd om een gemeenschappelijk belang van bepaalde belanghebbenden te vertegenwoordigen. De leden mogen geen individuele belanghebbende vertegenwoordigen, maar verwoorden een standpunt dat door de verschillende organisaties van belanghebbenden wordt gedeeld. Een benoeming geldt voor een periode van 42 maanden. Leden die geen effectieve bijdrage meer kunnen leveren aan de beraadslagingen van de groep, die ontslag nemen of die, zelfs na het beëindigen van hun functie, inlichtingen die naar hun aard onder het beroepsgeheim vallen, met name informatie over ondernemingen, hun zakelijke betrekkingen of hun kostenelementen, openbaar maken, worden niet meer uitgenodigd om aan de vergaderingen van de adviesgroepen deel te nemen en kunnen voor de verdere duur van hun benoemingstermijn worden vervangen. 2.   De leden van de adviesgroepen worden gekozen uit deskundigen op de in de afdelingen 3 en 4 van hoofdstuk II bedoelde gebieden die op de sollicitatieoproepen hebben gereageerd. Die deskundigen kunnen eveneens worden benoemd op basis van voorstellen van de entiteiten vermeld in de tabellen in de bijlage of van de lidstaten. Zij moeten actief zijn op het betrokken gebied en op de hoogte zijn van de sectorale prioriteiten. 3.   Binnen elke adviesgroep streeft de Commissie naar een hoog niveau van deskundigheid, naar een evenwichtige vertegenwoordiging van relevante gebieden van deskundigheid en aandachtsgebieden en, in de mate van het mogelijke, naar een evenwichtige vertegenwoordiging van vrouwen en mannen en naar geografische oorsprong, rekening houdend met de specifieke taken van de adviesgroepen, de vereiste soort deskundigheid en het resultaat van de selectieprocedure voor de deskundigen.”. 3) Artikel 24 wordt vervangen door: „Artikel 24 Instelling en taken van de Technische Groepen kolen en staal 1.   De Technische Groepen kolen en staal (hierna „de technische groepen” genoemd) ondersteunen de Commissie bij de voortgangscontrole van onderzoeksprojecten en proef- of demonstratieprojecten. De leden van de technische groepen worden door de Commissie op persoonlijke titel benoemd. Leden die geen effectieve bijdrage meer kunnen leveren aan de beraadslagingen van de groep, die ontslag nemen of die, zelfs na het beëindigen van hun functie, inlichtingen die naar hun aard onder het beroepsgeheim vallen, met name informatie over ondernemingen, hun zakelijke betrekkingen of hun kostenelementen, openbaar maken, worden niet meer uitgenodigd om aan de vergaderingen van de technische groepen deel te nemen. 2.   De leden van de technische groepen worden gekozen uit deskundigen op het gebied van onderzoeksstrategie, beheer of productie binnen de in de afdelingen 3 en 4 van hoofdstuk II bedoelde gebieden die op de sollicitatieoproepen hebben gereageerd. Zij moeten actief zijn op het betrokken gebied en verantwoordelijk zijn voor onderzoeksstrategie, beheer of productie in de desbetreffende sectoren. 3.   Binnen elke technische groep streeft de Commissie naar een hoog niveau van professionele deskundigheid, naar een evenwichtige vertegenwoordiging van relevante gebieden van deskundigheid en, in de mate van het mogelijke, naar een evenwichtige vertegenwoordiging van vrouwen en mannen en naar geografische oorsprong, rekening houdend met de specifieke taken van de technische groepen, de vereiste soort deskundigheid en het resultaat van de selectieprocedure voor de deskundigen. Leden van een technische groep zijn niet van een functie als evaluatiedeskundige uitgesloten. De Commissie zorgt ervoor dat er regels en procedures voorhanden zijn ter voorkoming en beheersing van belangenconflicten van leden van de technische groepen die zijn belast met de beoordeling van een specifiek project. Die procedures zorgen ook voor gelijke behandeling en billijkheid in het hele proces van voortgangscontrole van projecten. Vergaderingen van de technische groepen vinden zo veel mogelijk plaats op locaties die dusdanig zijn gekozen dat de voortgangscontrole van projecten en de evaluatie van resultaten hierbij het meest gebaat zijn.”. 4) Artikel 25 wordt vervangen door: „Artikel 25 Uitnodiging tot het indienen van voorstellen 1.   Elk jaar wordt een jaarlijkse oproep tot het indienen van voorstellen gepubliceerd. De begindatum voor de indiening van voorstellen wordt gepubliceerd in het in lid 3 bedoelde informatiepakket. Tenzij anders vermeld, valt de sluitingsdatum voor het indienen van voorstellen ter beoordeling elk jaar op 15 september. Wanneer 15 september in een weekend of op een vrijdag of een maandag valt, wordt de sluitingsdatum automatisch verzet naar de eerste werkdag na 15 september. Die datum wordt bekendgemaakt in het in lid 3 bedoelde informatiepakket. 2.   Indien de Commissie overeenkomstig artikel 41, onder d) en e), besluit tot het wijzigen van de in lid 1 bedoelde sluitingsdatum voor het indienen van voorstellen, of tot het doen uitgaan van gerichte uitnodigingen tot het indienen van voorstellen, publiceert zij deze informatie in het Publicatieblad van de Europese Unie . In gerichte uitnodigingen tot het indienen van voorstellen worden de data en modaliteiten kenbaar gemaakt die gelden voor het indienen van de voorstellen (bijvoorbeeld of het een een- of tweestapsprocedure betreft) en voor de beoordeling van de voorstellen, de prioriteiten, indien nodig het type subsidiabel project zoals bedoeld in de artikelen 14 tot en met 18, en de beoogde financiering. 3.   De Commissie zorgt ervoor dat aan alle potentiële deelnemers voldoende richtsnoeren en informatie ter beschikking worden gesteld op het ogenblik dat de uitnodiging tot het indienen van voorstellen wordt bekendgemaakt, met name door middel van een informatiepakket dat toegankelijk is op de website van de Commissie. Een papieren versie van dat informatiepakket is op verzoek bij de Commissie verkrijgbaar. De Commissie verschaft een informatiepakket dat de gedetailleerde regels voor deelname bevat en informatie over de wijze waarop voorstellen en projecten worden beheerd, alsmede over aanvraagformulieren, de regels voor de indiening van voorstellen, modelsubsidieovereenkomsten, subsidiabele kosten, de maximale financiële bijdrage, de betalingsregeling en de jaarlijkse prioritaire doelstellingen van het onderzoeksprogramma. Aanvragen worden bij de Commissie ingediend overeenkomstig de regels in het informatiepakket.”. 5) In artikel 27 wordt de tweede alinea vervangen door: „De Commissie zorgt ervoor dat aan alle potentiële deelnemers een handboek voor de beoordeling en selectie van OTO-activiteiten ter beschikking wordt gesteld.”. 6) Artikel 28, lid 3, wordt vervangen door: „3.   De Commissie stelt een lijst op van de in aanmerking genomen voorstellen, gerangschikt naar verdienste.”. 7) Het volgende artikel wordt ingevoegd: „Artikel 29 bis Uitvoering van acties 1.   De deelnemers voeren de actie uit met inachtneming van alle voorwaarden en verplichtingen als vastgesteld in deze beschikking, in Verordening (EU, Euratom) nr. 966/2012 van het Europees Parlement en de Raad ( *1 ) , in Gedelegeerde Verordening (EU) nr. 1268/2012 van de Commissie ( *2 ) , alsook in de uitnodiging tot het indienen van voorstellen en de subsidieovereenkomst. 2.   De deelnemers gaan geen verbintenissen aan die niet verenigbaar zijn met deze beschikking of de subsidieovereenkomst. Indien een deelnemer zijn verplichtingen met betrekking tot de technische uitvoering van de actie niet nakomt, voldoen de andere deelnemers aan de verplichtingen zonder enige aanvullende Uniefinanciering, tenzij de Commissie hen uitdrukkelijk van enige verplichting ontheft. De deelnemers zorgen ervoor dat de Commissie tijdig op de hoogte wordt gebracht van elke gebeurtenis die aanzienlijke gevolgen kan hebben voor de uitvoering van de actie of voor de belangen van de Unie. 3.   De deelnemers voeren de actie uit en nemen daartoe alle nodige en redelijke maatregelen. Zij beschikken over de noodzakelijke middelen om de actie uit te voeren. Indien dit voor de uitvoering van de actie nodig is, kunnen zij een beroep doen op derden, met inbegrip van subcontractanten, om de werkzaamheden in het kader van de actie uit te voeren. De deelnemers zelf blijven echter tegenover de Commissie en tegenover de overige deelnemers aansprakelijk voor de uitgevoerde werkzaamheden. 4.   Het uitbesteden van bepaalde onderdelen van de actie is beperkt tot de in de subsidieovereenkomst bepaalde gevallen en tot naar behoren gerechtvaardigde gevallen die op het ogenblik van de inwerkingtreding van de subsidieovereenkomst niet duidelijk konden worden voorzien. 5.   Naast subcontractanten kunnen ook andere derden werkzaamheden in het kader van de actie uitvoeren, onder de in de subsidieovereenkomst genoemde voorwaarden. De desbetreffende derden en de door hen uit te voeren werkzaamheden worden als zodanig in de subsidieovereenkomst genoemd. Kosten die door deze derden worden gemaakt, kunnen voor subsidie in aanmerking komen indien de derden in kwestie aan de volgende voorwaarden voldoen: a) zij zouden voor financiering in aanmerking komen indien zij zelf deelnemer zouden zijn; b) zij zijn gelieerd aan of hebben een juridische band met een deelnemer, hetgeen impliceert dat de samenwerking niet tot de desbetreffende actie beperkt is; c) zij worden in de subsidieovereenkomst genoemd, en d) zij nemen de regels in acht die op grond van de subsidieovereenkomst voor de deelnemer gelden met betrekking tot de subsidiabiliteit van kosten en de controle op de uitgaven. 6.   Deelnemers nemen de nationale wet- en regelgeving en de ethische voorschriften van de landen waarin de actie wordt uitgevoerd, in acht. Waar van toepassing, verzoeken deelnemers voorafgaand aan de actie om toestemming van de desbetreffende nationale of lokale ethische commissies. ( *1 ) Verordening (EU, Euratom) nr. 966/2012 van het Europees Parlement en de Raad van 25 oktober 2012 tot vaststelling van de financiële regels van toepassing op de algemene begroting van de Unie en tot intrekking van Verordening (EG, Euratom) nr. 1605/2002 ( PB L 298 van 26.10.2012, blz. 1 ).\" ( *2 ) Gedelegeerde Verordening (EU) nr. 1268/2012 van de Commissie van 29 oktober 2012 houdende uitvoeringsvoorschriften voor Verordening (EU, Euratom) nr. 966/2012 van het Europees Parlement en de Raad tot vaststelling van de financiële regels van toepassing op de algemene begroting van de Unie ( PB L 362 van 31.12.2012, blz. 1 ).”.\" 8) Artikel 33 wordt vervangen door: „Artikel 33 Personeelskosten Subsidiabele personeelskosten hebben uitsluitend betrekking op het feitelijke aantal gewerkte uren van personen die de werkzaamheden die onder de actie vallen, rechtstreeks uitvoeren. Personeelskosten van de eigenaren van kmo's en van andere natuurlijke personen die geen salaris ontvangen, mogen worden vergoed op basis van kosten per eenheid.”. 9) Artikel 39 wordt vervangen door: „Artikel 39 Aanstelling van onafhankelijke en hooggekwalificeerde deskundigen Op de aanstelling van onafhankelijke en hooggekwalificeerde deskundigen, zoals bedoeld in artikel 18, artikel 28, lid 2, en artikel 38, is het bepaalde in artikel 40 van Verordening (EU) nr. 1290/2013 van het Europees Parlement en de Raad ( *3 ) van overeenkomstige toepassing. ( *3 ) Verordening (EU) nr. 1290/2013 van het Europees Parlement en de Raad van 11 december 2013 tot vaststelling van de regels voor de deelname aan acties en de verspreiding van resultaten in het kader van „Horizon 2020 — het kaderprogramma voor onderzoek en innovatie (2014-2020)” en tot intrekking van Verordening (EG) nr. 1906/2006 ( PB L 347 van 20.12.2013, blz. 81 ).”.\" 10) In artikel 41 wordt punt d) vervangen door: „d) wijzigingen van de sluitingsdatum bedoeld in artikel 25;”. 11) Artikel 42, lid 2, wordt vervangen door: „2.   Wanneer naar dit lid wordt verwezen, is artikel 5 van Verordening (EU) nr. 182/2011 van het Europees Parlement en de Raad ( *4 ) van toepassing. ( *4 ) Verordening (EU) nr. 182/2011 van het Europees Parlement en de Raad van 16 februari 2011 tot vaststelling van de algemene voorschriften en beginselen die van toepassing zijn op de wijze waarop de lidstaten de uitoefening van de uitvoeringsbevoegdheden door de Commissie controleren ( PB L 55 van 28.2.2011, blz. 13 ).”.\" Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 29 mei 2017. Voor de Raad De voorzitter C. CARDONA ( 1 ) Advies van 14 december 2016 (nog niet bekendgemaakt in het Publicatieblad). ( 2 ) Verordening (EU) nr. 1291/2013 van het Europees Parlement en de Raad van 11 december 2013 tot vaststelling van Horizon 2020 — het kaderprogramma voor onderzoek en innovatie (2014-2020) en tot intrekking van Besluit nr. 1982/2006/EG ( PB L 347 van 20.12.2013, blz. 104 ). ( 3 ) Beschikking 2008/376/EG van de Raad van 29 april 2008 inzake de vaststelling van het onderzoeksprogramma van het Fonds voor onderzoek inzake kolen en staal en inzake de technische meerjarenrichtsnoeren voor dat programma ( PB L 130 van 20.5.2008, blz. 7 ). ( 4 ) Verordening (EU) nr. 182/2011 van het Europees Parlement en de Raad van 16 februari 2011 tot vaststelling van de algemene voorschriften en beginselen die van toepassing zijn op de wijze waarop de lidstaten de uitoefening van de uitvoeringsbevoegdheden door de Commissie controleren ( PB L 55 van 28.2.2011, blz. 13 ).",
  "source": "EUR LEX"
}