{
  "url": "http://www.w3.org/1999/xhtml\">",
  "content": "L_2013322NL.01003801.xml 3.12.2013 NL Publicatieblad van de Europese Unie L 322/38 UITVOERINGSBESLUIT VAN DE RAAD van 19 november 2013 tot goedkeuring van de actualisering van het macro-economische aanpassingsprogramma van Portugal (2013/704/EU) DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 472/2013 van het Europees Parlement en de Raad van 21 mei 2013 betreffende de versterking van het economische en budgettaire toezicht op lidstaten in de eurozone die ernstige moeilijkheden ondervinden of dreigen te ondervinden ten aanzien van hun financiële stabiliteit ( 1 ) , en met name artikel 7, lid 5, Gezien het voorstel van de Europese Commissie, Overwegende hetgeen volgt: (1) Verordening (EU) nr. 472/2013 geldt voor lidstaten die op het tijdstip waarop zij in werking treedt reeds financiële bijstand ontvangen, daaronder begrepen bijstand uit het Europees Financieel Stabilisatiemechanisme (EFSM) en/of de Europese Faciliteit voor financiële stabiliteit (EFSF). (2) Verordening (EU) nr. 472/2013 stelt regels vast voor de goedkeuring van macro-economische aanpassingsprogramma’s voor lidstaten die dergelijke financiële bijstand ontvangen; die regels moeten in samenhang met de bepalingen van Verordening (EU) nr. 407/2010 van de Raad ( 2 ) worden toegepast wanneer de betrokken lidstaat zowel uit het EFSM als uit andere bronnen bijstand ontvangt. (3) Aan Portugal is zowel uit het EFSM, bij Uitvoeringsbesluit 2011/344/EU van de Raad ( 3 ) , als uit de EFSF financiële bijstand verleend. (4) Om redenen van consistentie moet de goedkeuring van de actualisering van het macro-economische aanpassingsprogramma voor Portugal overeenkomstig Verordening (EU) nr. 472/2013 gebeuren met verwijzing naar de relevante bepalingen van Uitvoeringsbesluit 2011/344/EU. (5) In lijn met artikel 3, lid 10, van Uitvoeringsbesluit 2011/344/EU heeft de Commissie, samen met het Internationaal Monetair Fonds en in samenspraak met de Europese Centrale Bank, de gecombineerde achtste en negende toetsingen verricht om te beoordelen welke vorderingen de Portugese autoriteiten hebben gemaakt bij de uitvoering van de overeengekomen maatregelen op grond van het macro-economische aanpassingsprogramma, hoe doeltreffend deze zijn en welk economisch en sociaal effect ze sorteren. Als gevolg van deze toetsing moeten bepaalde wijzigingen in het bestaande macro-economische aanpassingsprogramma worden aangebracht. (6) Die wijzigingen zijn opgenomen in de relevante bepalingen van Uitvoeringsbesluit 2011/344/EU zoals gewijzigd bij Uitvoeringsbesluit 2013/703/EU van de Raad van 19 november 2013 tot wijziging van Uitvoeringsbesluit 2011/344/EU tot verlening van financiële bijstand van de Unie aan Portugal ( 4 ) , HEEFT HET VOLGENDE BESLUIT VASTGESTELD: Artikel 1 De in artikel 3, leden 7 tot en met 9, van Uitvoeringsbesluit 2011/344/EU vastgelegde maatregelen die door Portugal moeten worden genomen als onderdeel van zijn macro-economische aanpassingsprogramma worden goedgekeurd. Artikel 2 Dit besluit wordt van kracht op de dag van kennisgeving. Artikel 3 Dit besluit is gericht tot de Portugese Republiek. Gedaan te Brussel, 19 november 2013. Voor de Raad De voorzitter L. LINKEVIČIUS ( 1 ) PB L 140 van 27.5.2013, blz. 1 . ( 2 ) Verordening (EU) nr. 407/2010 van de Raad van 11 mei 2010 houdende instelling van een Europees financieel stabilisatiemechanisme ( PB L 118 van 12.5.2010, blz. 1 ). ( 3 ) Uitvoeringsbesluit 2011/344/EU van de Raad van 17 mei 2011 tot verlening van financiële bijstand van de Unie aan Portugal ( PB L 159 van 17.6.2011, blz. 88 ). ( 4 ) Zie bladzijde 31 van dit Publicatieblad.",
  "source": "EUR LEX"
}