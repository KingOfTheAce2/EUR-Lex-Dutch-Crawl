{
  "url": "http://www.w3.org/1999/xhtml\"><!--",
  "content": "L_2016333NL.01000101.xml 8.12.2016 NL Publicatieblad van de Europese Unie L 333/1 VERORDENING (EU) 2016/2145 VAN DE RAAD van 1 december 2016 tot wijziging van Verordening (EU) nr. 1370/2013 houdende maatregelen tot vaststelling van steun en restituties in het kader van de gemeenschappelijke ordening van de markten voor landbouwproducten DE RAAD VAN DE EUROPESE UNIE, Gezien het Verdrag betreffende de werking van de Europese Unie, en met name artikel 43, lid 3, Gezien het voorstel van de Europese Commissie, Overwegende hetgeen volgt: (1) In zijn arrest van 7 september 2016 in zaak C-113/14 ( 1 ) heeft het Hof van Justitie van de Europese Unie (hierna „het Hof” genoemd) artikel 7 van Verordening (EU) nr. 1308/2013 van het Europees Parlement en de Raad ( 2 ) , waarbij referentiedrempels voor bepaalde landbouwproducten worden vastgesteld, nietig verklaard, met als argument dat deze drempels door de Raad alleen, op basis van een voorstel van de Commissie, hadden moeten worden vastgesteld, op grond van artikel 43, lid 3, van het Verdrag betreffende de werking van de Europese Unie (VWEU). (2) Het Hof heeft tevens artikel 2 van Verordening (EU) nr. 1370/2013 van de Raad ( 3 ) , waarbij openbare-interventieprijzen worden vastgesteld, nietig verklaard, met als argument dat dit artikel onlosmakelijk verbonden is met het nietig verklaarde artikel 7 van Verordening (EU) nr. 1308/2013. (3) Het Hof heeft verklaard dat de rechtsgevolgen van artikel 7 van Verordening (EU) nr. 1308/2013 en artikel 2 van Verordening (EU) nr. 1370/2013 maximaal vijf maanden, te rekenen vanaf de datum van uitspraak van het arrest, moeten worden gehandhaafd. (4) Bijgevolg moet Verordening (EU) nr. 1370/2013 vóór het einde van die periode van vijf maanden worden gewijzigd door de bepalingen inzake de referentiedrempels en inzake interventieprijsniveaus die het Hof nietig heeft verklaard, in te voegen respectievelijk te wijzigen en door bepaalde daaruit voortvloeiende aanpassingen aan te brengen. (5) Gezien de termijn die het Hof in zijn arrest heeft gesteld, moet deze verordening op de dag van de bekendmaking ervan in werking treden, HEEFT DE VOLGENDE VERORDENING VASTGESTELD: Artikel 1 Verordening (EU) nr. 1370/2013 wordt als volgt gewijzigd: 1) Het volgende artikel wordt ingevoegd: „Artikel 1 bis Referentiedrempels 1.   De volgende referentiedrempels worden vastgesteld: a) voor de sector granen: 101,31 EUR per ton, voor het stadium van de groothandel voor aan het pakhuis geleverde goederen, niet gelost; b) voor padie: 150 EUR per ton, voor de standaardkwaliteit volgens de definitie in punt A van bijlage III bij Verordening (EU) nr. 1308/2013, voor het stadium van de groothandel voor aan het pakhuis geleverde goederen, niet gelost; c) voor suiker van de standaardkwaliteit volgens de definitie in punt B van bijlage III bij Verordening (EU) nr. 1308/2013, voor onverpakte suiker, af fabriek: i) voor witte suiker: 404,4 EUR per ton; ii) voor ruwe suiker: 335,2 EUR per ton; d) voor de sector rundvlees: 2 224 EUR per ton voor karkassen van mannelijke runderen van bevleesdheids-/vetheidsklasse R3 zoals omschreven in het in bijlage IV, punt A, bij Verordening (EU) nr. 1308/2013 bepaalde indelingsschema van de Unie voor karkassen van runderen die ten minste acht maanden oud zijn; e) voor de sector melk en zuivelproducten: i) 246,39 EUR per 100 kg voor boter; ii) 169,80 EUR per 100 kg voor mageremelkpoeder; f) voor varkensvlees: 1 509,39 EUR per ton voor karkassen van varkens van de standaardkwaliteit zoals in termen van gewicht en magervleesaandeel als volgt omschreven in het in bijlage IV, punt B, bij Verordening (EU) nr. 1308/2013 bepaalde indelingsschema van de Unie voor karkassen van varkens: i) karkassen met een gewicht van 60 tot minder dan 120 kg: klasse E; ii) karkassen met een gewicht van 120 tot 180 kg: klasse R; g) voor de sector olijfolie: i) 1 779 EUR per ton voor extra olijfolie van de eerste persing; ii) 1 710 EUR per ton voor olijfolie van de eerste persing; iii) 1 524 EUR per ton voor olijfolie voor verlichting waarvan het gehalte aan vrije vetzuren twee graden bedraagt; dit bedrag wordt met 36,70 EUR per ton verlaagd voor elke extra graad zuurgehalte. 2.   De Commissie houdt toezicht op de in lid 1 vastgestelde referentiedrempels, rekening houdend met objectieve criteria, met name ontwikkelingen in de productie, productiekosten (met name inputs) en markttendensen. Indien nodig worden de referentiedrempels volgens de in artikel 43, lid 3, VWEU bedoelde procedure geactualiseerd in het licht van de ontwikkelingen in de productie en op de markten. 3.   Verwijzingen naar de referentiedrempels in Verordening (EU) nr. 1308/2013 gelden als verwijzingen naar de in lid 1 van dit artikel vastgestelde drempels.”. 2) Artikel 2 wordt vervangen door: „Artikel 2 Openbare-interventieprijzen 1.   Het niveau van de openbare-interventieprijs: a) voor zachte tarwe, durumtarwe, gerst, maïs, padie en mageremelkpoeder is gelijk aan de in artikel 1 bis vastgestelde respectieve referentiedrempel in het geval van aankopen tegen een vaste prijs en mag niet hoger liggen dan de respectieve referentiedrempel bij aankoop via een openbare inschrijving; b) voor boter is gelijk aan 90 % van de in artikel 1 bis vastgestelde referentiedrempel in het geval van aankopen tegen een vaste prijs en mag niet hoger liggen dan 90 % van die referentiedrempel bij aankoop via een openbare inschrijving; c) voor rundvlees mag niet hoger liggen dan 85 % van de in artikel 1 bis vastgestelde referentiedrempel. 2.   De in lid 1 bedoelde openbare-interventieprijzen voor zachte tarwe, durumtarwe, gerst, maïs en padie worden door middel van verhogingen of verlagingen aangepast op basis van de voornaamste kwaliteitscriteria voor de producten. 3.   De Commissie stelt uitvoeringshandelingen vast waarin de bedragen worden bepaald waarmee de openbare-interventieprijzen van de in lid 2 genoemde producten worden verhoogd of verlaagd, onder de daar bedoelde voorwaarden. Deze uitvoeringshandelingen worden vastgesteld overeenkomstig de in artikel 15, lid 2, bedoelde onderzoeksprocedure.”. 3) Artikel 8, onder b), wordt vervangen door: „b) de prijs van op de Uniemarkt beschikbare overtollige suiker of, bij gebrek aan overtollige suiker op die markt, de referentiedrempel voor suiker die is vastgesteld in artikel 1 bis, onder c).”. Artikel 2 Deze verordening treedt in werking op de dag van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 1 december 2016. Voor de Raad De voorzitter A. ÉRSEK ( 1 ) Arrest van het Hof van Justitie van 7 september 2016, Bondsrepubliek Duitsland/Europees Parlement en Raad, C-113/14, ECLI:EU:C:2016:635. ( 2 ) Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van de Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad ( PB L 347 van 20.12.2013, blz. 671 ). ( 3 ) Verordening (EU) nr. 1370/2013 van de Raad van 16 december 2013 houdende maatregelen tot vaststelling van steun en restituties in het kader van de gemeenschappelijke ordening van de markten voor landbouwproducten ( PB L 346 van 20.12.2013, blz. 12 ).",
  "source": "EUR LEX"
}