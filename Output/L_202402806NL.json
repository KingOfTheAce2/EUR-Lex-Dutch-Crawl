{
  "url": "http://www.w3.org/1999/xhtml\">",
  "content": "L_202402806NL.000101.fmx.xml Publicatieblad van de Europese Unie NL L-serie 2024/2806 4.11.2024 UITVOERINGSVERORDENING (EU) 2024/2806 VAN DE COMMISSIE van 31 oktober 2024 tot niet-verlenging van de goedkeuring van de werkzame stof metribuzin overeenkomstig Verordening (EG) nr. 1107/2009 van het Europees Parlement en de Raad en tot wijziging van Uitvoeringsverordening (EU) nr. 540/2011 van de Commissie en Uitvoeringsverordening (EU) 2015/408 van de Commissie (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1107/2009 van het Europees Parlement en de Raad van 21 oktober 2009 betreffende het op de markt brengen van gewasbeschermingsmiddelen en tot intrekking van de Richtlijnen 79/117/EEG en 91/414/EEG van de Raad ( 1 ) , en met name artikel 20, lid 1, en artikel 78, lid 2, Overwegende hetgeen volgt: (1) Bij Richtlijn 2007/25/EG van de Commissie ( 2 ) is metribuzin in bijlage I bij Richtlijn 91/414/EEG van de Raad ( 3 ) opgenomen als werkzame stof. (2) De in bijlage I bij Richtlijn 91/414/EEG opgenomen werkzame stoffen worden geacht te zijn goedgekeurd krachtens Verordening (EG) nr. 1107/2009 en zijn opgenomen in deel A van de bijlage bij Uitvoeringsverordening (EU) nr. 540/2011 van de Commissie ( 4 ) . (3) De goedkeuring van de werkzame stof metribuzin, zoals vermeld in deel A van de bijlage bij Uitvoeringsverordening (EU) nr. 540/2011, vervalt op 15 februari 2025. (4) Er is overeenkomstig artikel 1 van Uitvoeringsverordening (EU) nr. 844/2012 van de Commissie ( 5 ) bij Estland, de lidstaat-rapporteur, en Duitsland, de lidstaat-corapporteur, binnen de in dat artikel vastgestelde termijn een aanvraag tot verlenging van de goedkeuring van de werkzame stof metribuzin ingediend. (5) De aanvrager heeft de vereiste aanvullende dossiers ingediend bij de lidstaat-rapporteur, de lidstaat-corapporteur, de Commissie en de Europese Autoriteit voor voedselveiligheid (EFSA) overeenkomstig artikel 6 van Uitvoeringsverordening (EU) nr. 844/2012. De lidstaat-rapporteur heeft vastgesteld dat de aanvraag ontvankelijk was. (6) De lidstaat-rapporteur heeft in overleg met de lidstaat-corapporteur een ontwerpbeoordelingsverslag over de verlenging opgesteld en dit verslag op 30 september 2019 bij de EFSA en de Commissie ingediend. In zijn ontwerpbeoordelingsverslag over de verlenging heeft de lidstaat-rapporteur voorgesteld de goedkeuring van metribuzin niet te verlengen. (7) De EFSA heeft het aanvullende beknopte dossier toegankelijk gemaakt voor het publiek. De EFSA heeft het ontwerpbeoordelingsverslag over de verlenging voor opmerkingen tevens aan de aanvrager en de lidstaten doorgestuurd en heeft een openbare raadpleging hierover gehouden. De EFSA heeft de ontvangen opmerkingen aan de Commissie doorgestuurd. (8) Op 25 juli 2023 heeft de EFSA de Commissie haar conclusie ( 6 ) meegedeeld met betrekking tot de vraag of metribuzin naar verwachting zal voldoen aan de goedkeuringscriteria van artikel 4 van Verordening (EG) nr. 1107/2009. (9) De EFSA heeft vastgesteld dat er punten van zorg bestaan. Zij heeft met name geconcludeerd dat metribuzin aan de criteria voldoet om te worden geïdentificeerd als hormoonontregelaar met gevolgen voor de schildklierhormoonhuishouding bij de mens en dat niet is aangetoond dat de blootstelling van mensen aan die werkzame stof in een gewasbeschermingsmiddel in de voorgestelde realistische gebruiksomstandigheden verwaarloosbaar is. Voorts heeft de EFSA geconcludeerd dat de schattingen van de blootstelling van omstanders en omwonenden de vastgestelde grenswaarde voor alle beoordeelde representatieve gebruiksdoeleinden overschrijden en dat de beschikbare studies niet toereikend waren om een hoog risico voor bijen uit te sluiten. (10) De EFSA heeft beoordeeld of metribuzin noodzakelijk is om een ernstig fytosanitair gevaar te beheersen dat niet met andere beschikbare middelen, waaronder niet-chemische methoden, kan worden bestreden. Deze beoordeling had alleen betrekking op gevallen waarin metribuzin wordt gebruikt voor de bestrijding van onkruid door herbicidetoepassingen voor en na de opkomst ervan. De EFSA heeft geconcludeerd dat er ten tijde van de beoordeling voor alle beoordeelde gewassen een ontoereikend aantal chemische alternatieven beschikbaar was en dat de afwijking derhalve in dat opzicht voor alle beoordeelde gewassen wetenschappelijk wordt ondersteund. Bij de beoordeling van niet-chemische alternatieven voor de voorgestelde toepassingen is geconcludeerd dat er een breed scala aan niet-chemische methoden beschikbaar is, ondanks het feit dat deze methoden mogelijk niet even doeltreffend zijn als chemische methoden of economische beperkingen kunnen hebben. Daarom is de Commissie van oordeel dat niet is voldaan aan de voorwaarden voor de toepassing van de afwijking van artikel 4, lid 7, van Verordening (EG) nr. 1107/2009. (11) De Commissie heeft op 22 mei 2024 een verslag over de verlenging en op 10 juli 2024 een ontwerp van deze verordening voorgelegd aan het Permanent Comité voor planten, dieren, levensmiddelen en diervoeders. (12) De Commissie heeft de aanvrager verzocht zijn opmerkingen over de conclusie van de EFSA in te dienen. Overeenkomstig artikel 14, lid 1, derde alinea, van Uitvoeringsverordening (EU) nr. 844/2012 heeft de Commissie de aanvrager ook verzocht opmerkingen over het verslag over de verlenging in te dienen. De aanvrager heeft zijn opmerkingen ingediend en deze zijn zorgvuldig onderzocht. (13) Ondanks de argumenten van de aanvrager konden de punten van zorg met betrekking tot de werkzame stof metribuzin niet worden weggenomen. (14) Bijgevolg is het niet mogelijk geweest met betrekking tot een of meer representatieve gebruiksdoeleinden van minstens één gewasbeschermingsmiddel dat metribuzin bevat, vast te stellen dat aan de goedkeuringscriteria van artikel 4 van Verordening (EG) nr. 1107/2009 is voldaan. Het is derhalve passend de goedkeuring van de werkzame stof metribuzin overeenkomstig artikel 20, lid 1, punt b), van die verordening niet te verlengen. (15) Uitvoeringsverordening (EU) nr. 540/2011 moet daarom dienovereenkomstig worden gewijzigd. (16) Metribuzin is in Uitvoeringsverordening (EU) 2015/408 van de Commissie ( 7 ) opgenomen als stof die in aanmerking komt om te worden vervangen. Aangezien de goedkeuring van metribuzin niet wordt verlengd, is die vermelding niet langer relevant. Bijgevolg moet metribuzin uit de bijlage bij Uitvoeringsverordening (EU) 2015/408 worden geschrapt. (17) De lidstaten moeten voldoende tijd krijgen om de toelatingen voor gewasbeschermingsmiddelen die metribuzin bevatten, in te trekken. (18) Als de lidstaten overeenkomstig artikel 46 van Verordening (EG) nr. 1107/2009 een respijtperiode toekennen voor gewasbeschermingsmiddelen die metribuzin bevatten, moet die periode uiterlijk twaalf maanden na de inwerkingtreding van deze verordening aflopen. (19) Bij Uitvoeringsverordening (EU) 2023/918 van de Commissie ( 8 ) is de geldigheidsduur van de goedkeuring voor metribuzin verlengd tot en met 15 februari 2025, opdat de verlengingsprocedure vóór het verstrijken van de geldigheidsduur van de goedkeuring van die werkzame stof kan worden voltooid. Aangezien er voor de vervaldatum van die verlengde goedkeuringsperiode echter een besluit over de niet-verlenging van de goedkeuring wordt genomen, moet deze verordening al voor die datum in werking treden. (20) Deze verordening laat de mogelijkheid om een nieuwe aanvraag voor de goedkeuring van metribuzin in te dienen overeenkomstig artikel 7 van Verordening (EG) nr. 1107/2009 onverlet. (21) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Niet-verlenging van de goedkeuring van de werkzame stof De goedkeuring van de werkzame stof metribuzin wordt niet verlengd. Artikel 2 Wijziging van Uitvoeringsverordening (EU) nr. 540/2011 In deel A van de bijlage bij Uitvoeringsverordening (EU) nr. 540/2011 wordt de vermelding over metribuzin in rij 152 geschrapt. Artikel 3 Wijziging van Uitvoeringsverordening (EU) 2015/408 Metribuzin wordt geschrapt uit de bijlage bij Uitvoeringsverordening (EU) 2015/408. Artikel 4 Overgangsmaatregelen De lidstaten trekken alle toelatingen van gewasbeschermingsmiddelen die de werkzame stof metribuzin bevatten, uiterlijk in op 24 mei 2025. Artikel 5 Respijtperiode Een door de lidstaten overeenkomstig artikel 46 van Verordening (EG) nr. 1107/2009 toegekende respijtperiode loopt uiterlijk af op 24 november 2025. Artikel 6 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 31 oktober 2024. Voor de Commissie De voorzitter Ursula VON DER LEYEN ( 1 ) PB L 309 van 24.11.2009, blz. 1 , ELI: http://data.europa.eu/eli/reg/2009/1107/oj . ( 2 ) Richtlijn 2007/25/EG van de Commissie van 23 april 2007 tot wijziging van Richtlijn 91/414/EEG van de Raad teneinde dimethoaat, dimethomorf, glufosinaat, metribuzin, fosmet en propamocarb op te nemen als werkzame stoffen ( PB L 106 van 24.4.2007, blz. 34 , ELI: http://data.europa.eu/eli/dir/2007/25/oj ). ( 3 ) Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( PB L 230 van 19.8.1991, blz. 1 , ELI: http://data.europa.eu/eli/dir/1991/414/oj ). ( 4 ) Uitvoeringsverordening (EU) nr. 540/2011 van de Commissie van 25 mei 2011 tot uitvoering van Verordening (EG) nr. 1107/2009 van het Europees Parlement en de Raad wat de lijst van goedgekeurde werkzame stoffen betreft ( PB L 153 van 11.6.2011, blz. 1 , ELI: http://data.europa.eu/eli/reg_impl/2011/540/oj ). ( 5 ) Uitvoeringsverordening (EU) nr. 844/2012 van de Commissie van 18 september 2012 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen ( PB L 252 van 19.9.2012, blz. 26 , ELI: http://data.europa.eu/eli/reg_impl/2012/844/oj ), die van toepassing blijft op de procedure voor de verlenging van de goedkeuring van deze werkzame stof krachtens artikel 17 van Uitvoeringsverordening (EU) 2020/1740 van de Commissie van 20 november 2020 tot vaststelling van de nodige bepalingen voor de uitvoering van de verlengingsprocedure voor werkzame stoffen, als bedoeld in Verordening (EG) nr. 1107/2009 van het Europees Parlement en de Raad, en tot intrekking van Uitvoeringsverordening (EU) nr. 844/2012 van de Commissie ( PB L 392 van 23.11.2020, blz. 20 , ELI: http://data.europa.eu/eli/reg_impl/2020/1740/oj ). ( 6 ) EFSA (Europese Autoriteit voor voedselveiligheid), 2023, Peer review of the pesticide risk assessment of the active substance metribuzin, EFSA Journal 2023;21(8):8140, https://doi.org/10.2903/j.efsa.2023.140 . Op 13 mei 2024 is de conclusie opnieuw uitgebracht met redactionele correcties in het hoofddeel van de tekst en in aanhangsel B om rekening te houden met de resultaten van een aanvullende raadpleging van deskundigen. De correcties hebben geen wezenlijke invloed op de inhoud of het resultaat van deze wetenschappelijke output. ( 7 ) Uitvoeringsverordening (EU) 2015/408 van de Commissie van 11 maart 2015 inzake uitvoering van artikel 80, lid 7, van Verordening (EG) nr. 1107/2009 van het Europees Parlement en de Raad betreffende het op de markt brengen van gewasbeschermingsmiddelen en tot vaststelling van een lijst van stoffen die in aanmerking komen om te worden vervangen ( PB L 67 van 12.3.2015, blz. 18 , ELI: http://data.europa.eu/eli/reg_impl/2015/408/oj ). ( 8 ) Uitvoeringsverordening (EU) 2023/918 van de Commissie van 4 mei 2023 tot wijziging van Uitvoeringsverordening (EU) nr. 540/2011 wat betreft de verlenging van de geldigheidsduur van de goedkeuring voor de werkzame stoffen aclonifen, ametoctradin, beflubutamide, benthiavalicarb, boscalid, captan, clethodim, cycloxydim, cyflumetofen, dazomet, diclofop, dimethomorf, ethefon, fenazaquin, fluopicolide, fluoxastrobin, flurochloridone, folpet, formetanaat, Helicoverpa armigera kernpolyedervirus, hymexazol, indolylboterzuur, mandipropamid, metalaxyl, metaldehyde, metam, metazachloor, metribuzin, milbemectin, paclobutrazool, penoxsulam, fenmedifam, pirimifos-methyl, propamocarb, proquinazid, prothioconazool, S-metolachloor, Spodoptera littoralis kernpolyedervirus, Trichoderma asperellum (stam T34) en Trichoderma atroviride stam I-1237 ( PB L 119 van 5.5.2023, blz. 160 , ELI: http://data.europa.eu/eli/reg_impl/2023/918/oj ). ELI: http://data.europa.eu/eli/reg_impl/2024/2806/oj ISSN 1977-0758 (electronic edition)",
  "source": "EUR LEX"
}