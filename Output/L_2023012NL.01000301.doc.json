{
  "url": "http://www.w3.org/1999/xhtml\"><!--",
  "content": "L_2023012NL.01000301.xml 13.1.2023 NL Publicatieblad van de Europese Unie L 12/3 UITVOERINGSVERORDENING (EU) 2023/103 VAN DE COMMISSIE van 12 januari 2023 tot wijziging van de Uitvoeringsverordeningen (EU) nr. 1242/2014 en (EU) nr. 1243/2014 wat betreft de technische specificaties en voorschriften voor de presentatie van de door de lidstaten te verstrekken cumulatieve gegevens over concrete acties en informatie DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 508/2014 van het Europees Parlement en de Raad van 15 mei 2014 inzake het Europees Fonds voor maritieme zaken en visserij ( 1 ) , en met name artikel 97, lid 2, en artikel 107, lid 3, Overwegende hetgeen volgt: (1) Verordening (EU) nr. 508/2014 inzake het Europees Fonds voor maritieme zaken en visserij voorziet in specifieke maatregelen om de gevolgen van de militaire agressie van Rusland tegen Oekraïne voor de visserijactiviteiten te verzachten en de impact van de marktverstoring als gevolg van die militaire agressie op de toeleveringsketen van visserij- en aquacultuurproducten te beperken (hierna “specifieke maatregelen” genoemd). (2) Om een betrouwbare monitoring en rapportage van concrete acties in verband met de specifieke maatregelen mogelijk te maken, moeten de technische specificaties en voorschriften voor de presentatie van cumulatieve gegevens over concrete acties en informatie die de lidstaten overeenkomstig de Uitvoeringsverordeningen (EU) nr. 1242/2014 ( 2 ) en (EU) nr. 1243/2014 ( 3 ) van de Commissie moeten verstrekken, worden aangepast. (3) Aangezien de termijn voor het verstrekken van cumulatieve gegevens over concrete acties van uiterlijk 31 maart van elk jaar overeenkomstig artikel 97, lid 1, punt a), van Verordening (EU) nr. 508/2014 reeds is verstreken voor 2022, moeten de lidstaten deze informatie pas vanaf 2023 in het gewijzigde formaat verstrekken, om een consistente en geharmoniseerde rapportage te waarborgen. (4) De Uitvoeringsverordeningen (EU) nr. 1242/2014 en (EU) nr. 1243/2014 moeten daarom dienovereenkomstig worden gewijzigd. (5) Om ervoor te zorgen dat de lidstaten voldoende tijd krijgen om uiterlijk op 31 maart 2023 cumulatieve gegevens over concrete acties in verband met de specifieke maatregelen te rapporteren, moet deze verordening zo spoedig mogelijk in werking treden. (6) De in deze verordening vervatte maatregelen zijn in overeenstemming met het advies van het Comité voor het Europees Fonds voor maritieme zaken, visserij en aquacultuur, HEEFT DE VOLGENDE VERORDENING VASTGESTELD: Artikel 1 Wijziging van Uitvoeringsverordening (EU) nr. 1242/2014 Bijlage I bij Uitvoeringsverordening (EU) 1242/2014 wordt gewijzigd overeenkomstig bijlage I bij deze verordening. Artikel 2 Wijziging van Uitvoeringsverordening (EU) nr. 1243/2014 Bijlage I bij Uitvoeringsverordening (EU) nr. 1243/2014 wordt gewijzigd overeenkomstig bijlage II bij deze verordening. Artikel 3 Deze verordening treedt in werking op de dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 12 januari 2023. Voor de Commissie De voorzitter Ursula VON DER LEYEN ( 1 ) Verordening (EU) nr. 508/2014 van het Europees Parlement en de Raad van 15 mei 2014 inzake het Europees Fonds voor maritieme zaken en visserij en tot intrekking van de Verordeningen (EG) nr. 2328/2003, (EG) nr. 861/2006, (EG) nr. 1198/2006 en (EG) nr. 791/2007 van de Raad en Verordening (EU) nr. 1255/2011 van het Europees Parlement en de Raad ( PB L 149 van 20.5.2014, blz. 1 ). ( 2 ) Uitvoeringsverordening (EU) nr. 1242/2014 van de Commissie van 20 november 2014 tot vaststelling van voorschriften op grond van Verordening (EU) nr. 508/2014 van het Europees Parlement en de Raad inzake het Europees Fonds voor maritieme zaken en visserij, met betrekking tot de presentatie van de relevante cumulatieve gegevens over concrete acties ( PB L 334 van 21.11.2014, blz. 11 ). ( 3 ) Uitvoeringsverordening (EU) nr. 1243/2014 van de Commissie van 20 november 2014 tot vaststelling van voorschriften op grond van Verordening (EU) nr. 508/2014 van het Europees Parlement en de Raad inzake het Europees Fonds voor maritieme zaken en visserij, met betrekking tot de door de lidstaten te verstrekken informatie en inzake de gegevensbehoeften en de synergieën tussen mogelijke gegevensbronnen ( PB L 334 van 21.11.2014, blz. 39 ). BIJLAGE I In bijlage I bij Uitvoeringsverordening (EU) nr. 1242/2014 wordt in de tabel onder vermelding 25 de tweede kolom “Inhoud van het veld” vervangen door: “Beperking van de gevolgen van de COVID-19-uitbraak of maatregelen om de impact van de militaire agressie van Rusland tegen Oekraïne op de visserijactiviteiten en de impact van de marktverstoring als gevolg van die militaire agressie op de toeleveringsketen van visserij- en aquacultuurproducten, te beperken”. BIJLAGE II In bijlage I bij Uitvoeringsverordening (EU) nr. 1243/2014 wordt deel F vervangen door: “DEEL F Beperking van de gevolgen van de COVID-19-uitbraak en van de gevolgen van de marktverstoring als gevolg van de militaire agressie van Rusland tegen Oekraïne voor de toeleveringsketen van visserij- en aquacultuurproducten en verlichting van de gevolgen van die militaire agressie voor de visserijactiviteiten. Veld Inhoud van het veld Opmerking Gegevensbehoeften en synergieën 25 Beperking van de gevolgen van de COVID-19-uitbraak of maatregelen om de impact van de militaire agressie van Rusland tegen Oekraïne op de visserijactiviteiten en de impact van de marktverstoring als gevolg van die militaire agressie op de toeleveringsketen van visserij- en aquacultuurproducten, te beperken Code 0 = niet gerelateerd aan COVID-19 of aan maatregelen om de impact van de militaire agressie van Rusland tegen Oekraïne op de visserijactiviteiten en de impact van de marktverstoring als gevolg van die militaire agressie op de toeleveringsketen van visserij- en aquacultuurproducten, te beperken: Code 1 = COVID-19-gerelateerd Code 2 = gerelateerd aan de maatregelen om de impact van de militaire agressie van Rusland tegen Oekraïne op de visserijactiviteiten en de impact van de marktverstoring als gevolg van die militaire agressie op de toeleveringsketen van visserij- en aquacultuurproducten, te beperken Specifiek voor het EFMZV”",
  "source": "EUR LEX"
}