{
  "url": "http://www.w3.org/1999/xhtml\"><!--",
  "content": "L_2004232NL.01002101.xml 1.7.2004 NL Publicatieblad van de Europese Unie L 232/21 VERORDENING (EG) Nr. 1215/2004 VAN DE COMMISSIE van 30 juni 2004 tot wijziging van onderdelen van het productdossier voor een benaming die is opgenomen in de bijlage bij Verordening (EG) nr. 1107/96 betreffende de registratie van oorsprongsbenamingen en geografische aanduidingen (Scotch Beef) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 2081/92 van de Raad van 14 juli 1992 inzake de bescherming van geografische aanduidingen en oorsprongsbenamingen van landbouwproducten en levensmiddelen ( 1 ) , en met name op artikel 9, Overwegende hetgeen volgt: (1) Overeenkomstig artikel 9 van Verordening (EEG) nr. 2081/92 hebben de autoriteiten van het Verenigd Koninkrijk om wijzigingen van de beschrijving en de werkwijze voor het verkrijgen van het product verzocht voor de benaming „Scotch Beef” die als beschermde geografische aanduiding is geregistreerd bij Verordening (EG) nr. 1107/96 van de Commissie van 12 juni 1996 betreffende de registratie van de geografische aanduidingen en oorsprongsbenamingen in het kader van de procedure van artikel 17 van Verordening (EEG) nr. 2081/92 van de Raad ( 2 ) . (2) Na onderzoek van de gevraagde wijzigingen is geoordeeld dat deze niet gering zijn. (3) Omdat het niet om geringe wijzigingen gaat, is op grond van artikel 9 van Verordening (EEG) nr. 2081/92 de procedure van artikel 6 van die verordening van overeenkomstige toepassing. (4) Geoordeeld werd dat het in dit geval gaat om wijzigingen die in overeenstemming zijn met Verordening (EEG) nr. 2081/92. Bij de Commissie zijn geen bezwaren als bedoeld in artikel 7 van die verordening ingediend naar aanleiding van de bekendmaking van die wijzigingen in het Publicatieblad van de Europese Unie ( 3 ) . (5) Bijgevolg moeten die wijzigingen worden geregistreerd en in het Publicatieblad van de Europese Unie worden bekendgemaakt, HEEFT DE VOLGENDE VERORDENING VASTGESTELD: Artikel 1 De in bijlage I bij de onderhavige verordening vermelde wijzigingen worden geregistreerd en worden overeenkomstig artikel 6, lid 4, van Verordening (EEG) nr. 2081/92 bekendgemaakt. De geconsolideerde samenvatting die de belangrijkste gegevens uit het productdossier bevat, is opgenomen in bijlage II bij de onderhavige verordening. Artikel 2 Deze verordening treedt in werking op de twintigste dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 30 juni 2004. Voor de Commissie Franz FISCHLER Lid van de Commissie ( 1 ) PB L 208 van 24.7.1992, blz. 1 . Verordening laatstelijk gewijzigd bij Verordening (EG) nr. 806/2003 ( PB L 122 van 16.5.2003, blz. 1 ). ( 2 ) PB L 148 van 21.6.1996, blz. 1 . Verordening laatstelijk gewijzigd bij Verordening (EG) nr. 526/2004 ( PB L 85 van 23.3.2004, blz. 3 ). ( 3 ) PB C 99 van 25.4.2003, blz. 2 (Scotch Beef). BIJLAGE I Verordening (EEG) nr. 2081/92 van de Raad WIJZIGING VAN HET PRODUCTDOSSIER VOOR EEN BESCHERMDE GEOGRAFISCHE AANDUIDING (artikel 9) EG-NUMMER: UK/0274/25.1.1994 1. Geregistreerde benaming: BGA Scotch Beef 2. Gevraagde wijziging(en) Rubriek(en) van het productdossier: Naam Beschrijving Geografisch gebied Bewijs van de oorsprong Werkwijze voor het verkrijgen van het product Verband Etikettering Nationale eisen 3. Wijziging(en) Beschrijving Om beter aan te sluiten bij de huidige gang van zaken, rekening te houden met het belang dat de consument hecht aan een transparantere etikettering, en de kwaliteit van Scotch Beef te verbeteren, wordt de bestaande beschrijving: „Het product is afkomstig van runderen die in het aangewezen gebied worden afgemest gedurende ten minste drie maanden, en in dat gebied worden geslacht en opgemaakt.” vervangen door: „Het product is afkomstig van runderen die in het aangewezen geografische gebied zijn geboren, daar gedurende hun gehele leven zijn opgefokt en daar zijn geslacht en opgemaakt. De dieren moeten zijn geproduceerd en geslacht in overeenstemming met aan Europese norm EN 45011 (ISO-handleiding 65) beantwoordende kwaliteitsborgingssystemen waarbij normen en beoordelingscriteria en frequenties worden gehanteerd die overeenkomen met die welke door de aanvrager zijn vastgesteld.”. Werkwijze voor het verkrijgen van het product Als gevolg van de hierboven aangegeven wijziging van de beschrijving moeten ook de gegevens over de werkwijze voor het verkrijgen van het product worden gewijzigd. Bovendien werd, toen de oorspronkelijke aanvraag werd ingediend, nagenoeg geen Scotch Beef in bevroren staat verkocht. Hoewel dit nog steeds niet op grote schaal gebeurt, wenst de aanvrager de zin „Er mogen alleen verse of gekoelde producten worden verkocht.” te schrappen zodat Scotch Beef ook in bevroren staat kan worden verkocht mocht een verwerker dit willen. Daarom wordt de bestaande formulering: „De runderen worden in Schotland afgemest gedurende een periode van ten minste drie maanden. Zij worden geslacht en opgemaakt in overeenstemming met het productdossier. Er mogen alleen verse of gekoelde producten worden verkocht.” vervangen door: „De runderen worden geboren in het aangewezen geografische gebied en worden daar gedurende hun gehele leven opgefokt. Zij worden geproduceerd en geslacht in overeenstemming met aan Europese norm EN 45011 (ISO-handleiding 65) beantwoordende kwaliteitsborgingssystemen waarbij normen en beoordelingscriteria en frequenties worden gehanteerd die overeenkomen met die welke door de aanvrager zijn vastgesteld. Zij worden in het genoemde gebied geslacht en opgemaakt in overeenstemming met het productdossier.”. BIJLAGE II GECONSOLIDEERDE SAMENVATTING Verordening (EEG) nr. 2081/92 van de Raad „SCOTCH BEEF” EG-NUMMER: UK/0274/25.1.1994 BOB ( ) BGA (X) Deze samenvatting is opgesteld voor informatieve doeleinden. Voor volledige informatie, met name ten behoeve van de producenten van het product met de betrokken BOB of BGA, dient de volledige versie van het productdossier te worden geraadpleegd hetzij op nationaal niveau, hetzij bij de bevoegde diensten van de Europese Commissie ( 1 ) . 1. Bevoegde dienst van de lidstaat : Naam : Department of Environment, Food and Rural Affairs Food Chain Marketing and Competitiveness Division Adres : Room 338 Nobel House 17 Smith Square London, SW1P 3JR United Kingdom Tel. : (40-207) 238 66 87 Fax : (40-207) 238 57 28 E-mail : rlf.feedback@defra.gsi.gov.uk 2. Groepering : 2.1. Naam : Quality Meat Scotland 2.2. Adres : Rural Centre West Mains Ingliston Newbridge Midlothian, EH28 8NZ United Kingdom Tel. : (44-131) 472 40 40 Fax : (44-131) 472 40 38 E-mail : info@qmscotland.co.uk 2.3. Samenstelling : producenten (8 969), verwerkers (32), anderen (310) 3. Productcategorie : categorie 1.1 — Vers vlees (en verse slachtafvallen) 4. Overzicht van het productdossier : (samenvatting van de in artikel 4, lid 2, voorgeschreven gegevens) 4.1. Naam : „Scotch Beef” 4.2. Beschrijving : Het product is afkomstig van runderen die in het aangewezen geografische gebied zijn geboren, daar gedurende hun gehele leven zijn opgefokt en daar zijn geslacht en opgemaakt. De dieren moeten zijn geproduceerd en geslacht in overeenstemming met aan Europese norm EN 45011 (ISO-handleiding 65) beantwoordende kwaliteitsborgingssystemen waarbij normen en beoordelingscriteria en frequenties worden gehanteerd die overeenkomen met die welke door de aanvrager zijn vastgesteld. 4.3. Geografisch gebied : Het aangewezen gebied omvat het Schotse vasteland, de eilanden langs de westkust, de Orkney-eilanden en de Shetlandeilanden. 4.4. Bewijs van de oorsprong : Scotch Beef is sinds de 19e eeuw befaamd voor zijn superieure kwaliteit die het te danken heeft aan de traditionele wijze van voeren van de runderen. Op de vleesmarkt heeft het zich een uitstekende reputatie verworven, niet alleen in het Verenigd Koninkrijk maar ook daarbuiten. 4.5. Werkwijze voor het verkrijgen van het product : De runderen worden geboren in het aangewezen geografische gebied en worden daar gedurende hun gehele leven opgefokt. Zij worden geproduceerd en geslacht in overeenstemming met aan Europese norm EN 45011 (ISO-handleiding 65) beantwoordende kwaliteitsborgingssystemen waarbij normen en beoordelingscriteria en frequenties worden gehanteerd die overeenkomen met die welke door de aanvrager zijn vastgesteld. Zij worden in het genoemde gebied geslacht en opgemaakt in overeenstemming met het productdossier. 4.6. Verband : De kwaliteit en de bijzondere eigenschappen van Scotch Beef zijn te danken aan het feit dat de runderen op extensieve wijze worden geweid op de typische Schotse graslanden. 4.7. Controlestructuur : Naam : Scottish Food Quality Certification Adres : Royal Highland Centre 10th Avenue Ingliston Edinburgh, EH28 8NF United Kingdom Tel. : (44-131) 335 66 15 Fax : (44-131) 335 66 01 E-mail : enquiries@sfqc.co.uk 4.8. Etikettering : BGA 4.9. Nationale eisen : — ( 1 ) Europese Commissie, Directoraat-generaal Landbouw, Eenheid Kwaliteitsbeleid voor landbouwproducten — B-1049 Brussel.",
  "source": "EUR LEX"
}