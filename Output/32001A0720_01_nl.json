{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001A0720(01):NL:HTML\">",
  "content": "EUR-Lex - 32001A0720(01) - NL Avis juridique important | 32001A0720(01) Advies van de Commissie van 27 juni 2001 betreffende de voorgenomen lozing van radioactieve afvalstoffen afkomstig van het onderzoekcentrum Rossendorf in Saksen, Duitsland, overeenkomstig artikel 37 van het Euratom-Verdrag Publicatieblad Nr. C 204 van 20/07/2001 blz. 0009 - 0009 Advies van de Commissie van 27 juni 2001 betreffende de voorgenomen lozing van radioactieve afvalstoffen afkomstig van het onderzoekcentrum Rossendorf in Saksen, Duitsland, overeenkomstig artikel 37 van het Euratom-Verdrag (2001/C 204/05) (Slechts de tekst in de Duitse taal is authentiek) Op 4 januari 2001 heeft de Commissie overeenkomstig artikel 37 van het Euratom-Verdrag van de regering van de Bondsrepubliek Duitsland de algemene gegevens ontvangen van het plan voor de lozing van radioactieve afvalstoffen, afkomstig van het onderzoekcentrum Rossendorf. Op grond van deze gegevens en de daarop door de Duitse regering verstrekte toelichting en na raadpleging van de deskundigengroep brengt de Commissie het navolgend advies uit: a) De afstand van de installatie tot de grens van de dichtstbijgelegen lidstaat, i.c. Oostenrijk, bedraagt ongeveer 260 km. De afstand tot de grens van het dichtstbijgelegen buurland, Tsjechië, bedraagt ongeveer 25 km. b) Onder normale bedrijfsomstandigheden zal de lozing van gasvormige en vloeibare radioactieve afvalstoffen voor de bevolking in andere lidstaten geen stralingsbelasting ten gevolge hebben die uit gezondheidsoogpunt van betekenis is. c) Vaste radioactieve afvalstoffen zullen tijdelijk worden opgeslagen of worden geborgen op officiële opslagplaatsen in Duitsland; niet-radioactieve vaste afvalstoffen of reststoffen en stoffen die van de officiële controle worden vrijgegeven indien zij voldoen aan de vrijgaveniveaus, zullen worden vrijgegeven voor verwijdering als gewone afvalstoffen of voor hergebruik of recycling, waarbij steeds zal worden voldaan aan de vrijgavecriteria van de basisnormen (Richtlijn 96/29/Euratom). d) In geval van onvoorziene lozingen van radioactieve stoffen als gevolg van een ongeval van de omvang als in de algemene gegevens beschreven, zijn de doses die de bevolking van een andere lidstaat zou kunnen ontvangen, uit gezondheidsoogpunt niet significant. Concluderend is de Commissie van mening dat uitvoering van het plan voor de verwijdering van radioactieve afvalstoffen uit het onderzoekcentrum Rossendorf zowel onder normale bedrijfsomstandigheden als in ongevalsituaties van de in de algemene gegevens aangeduide omvang niet zal leiden tot een uit gezondheidsoogpunt significante radioactieve besmetting van het water, de bodem of het luchtruim van een andere lidstaat.",
  "source": "EUR LEX"
}