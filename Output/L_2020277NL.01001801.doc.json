{
  "url": "http://www.w3.org/1999/xhtml\">",
  "content": "L_2020277NL.01001801.xml 26.8.2020 NL Publicatieblad van de Europese Unie L 277/18 UITVOERINGSBESLUIT (EU) 2020/1220 VAN DE COMMISSIE van 21 augustus 2020 betreffende het verzoek tot registratie van het voorgestelde Europees burgerinitiatief “Recht op behandeling” (Kennisgeving geschied onder nummer C(2020) 5705) (Slechts de tekst in de Engelse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2019/788 van het Europees Parlement en de Raad van 17 april 2019 betreffende het Europees burgerinitiatief ( 1 ) , en met name artikel 6, Overwegende hetgeen volgt: (1) Op 4 juli 2020 is bij de Commissie een verzoek tot registratie van het voorgestelde Europees burgerinitiatief “Recht op behandeling” ingediend. (2) De doelstellingen van het voorgestelde initiatief zijn: 1) ervoor zorgen dat intellectuele-eigendomsrechten, met inbegrip van octrooien, geen belemmering vormen voor de toegankelijkheid of beschikbaarheid van een toekomstig vaccin of een toekomstige behandeling voor COVID‐19; 2) ervoor zorgen dat de EU-wetgeving inzake data en marktexclusiviteit de onmiddellijke doeltreffendheid van door lidstaten afgegeven dwanglicenties niet beperkt; 3) invoeren van wettelijke verplichtingen voor begunstigden van EU-middelen om kennis, intellectuele eigendom en/of data in verband met gezondheidstechnologie inzake COVID‐19 te delen in een technologie- of octrooigemeenschap; 4) invoeren van wettelijke verplichtingen voor begunstigden van EU-middelen om voor transparantie te zorgen inzake publieke bijdragen, productiekosten, alsmede toegankelijkheids- en betaalbaarheidsclausules in combinatie met niet-exclusieve licenties. (3) Meer details over het onderwerp, de doelstellingen en de achtergrond van het voorgestelde Europees burgerinitiatief zijn in een bijlage opgenomen. De groep organisatoren roept de Unie met name op om voorrang te geven aan de volksgezondheid boven particuliere winsten en ervoor te zorgen dat vaccins en behandelingen tegen de pandemie een algemeen publiek goed zijn, dat vrij toegankelijk is voor iedereen. (4) Wat de eerste twee doelstellingen van het voorgestelde initiatief betreft, heeft de Commissie op basis van artikel 114 VWEU de bevoegdheid om een voorstel in te dienen voor een rechtshandeling van de Unie inzake de onderlinge aanpassing van de wettelijke en bestuursrechtelijke bepalingen van de lidstaten die de instelling en de werking van de interne markt betreffen. (5) Wat de laatste twee doelstellingen van het voorgestelde initiatief betreft, heeft de Commissie, ter uitvoering van de Verdragen, de bevoegdheid om op basis van artikel 168, lid 5, VWEU een voorstel voor een rechtshandeling van de Unie ter bescherming en verbetering van de volksgezondheid in te dienen, en om op basis van artikel 182 VWEU, in samenhang met artikel 183 VWEU, onderzoeksacties in het kader van het meerjarig kaderprogramma van de Unie voor te stellen. (6) Geen van de onderdelen van het voorgestelde initiatief valt dus duidelijk buiten het kader van de bevoegdheden van de Commissie om een voorstel in te dienen voor een rechtshandeling van de Unie ter uitvoering van de Verdragen. (7) De groep organisatoren heeft het nodige bewijs verstrekt dat zij aan de in artikel 5, leden 1 en 2, van Verordening (EU) 2019/788 bepaalde vereisten voldoet en de contactpersonen heeft aangewezen overeenkomstig artikel 5, lid 3, eerste alinea, van die verordening. (8) Het initiatief is niet kennelijk beledigend, lichtzinnig of ergerlijk en druist niet kennelijk in tegen de waarden van de Unie zoals die in artikel 2 VEU zijn vastgelegd, noch tegen de rechten die zijn vervat in het Handvest van de grondrechten van de Europese Unie. (9) Het voorgestelde initiatief “Recht op behandeling” moet daarom worden geregistreerd, HEEFT HET VOLGENDE BESLUIT VASTGESTELD: Artikel 1 Het voorgestelde initiatief “Recht op behandeling” wordt geregistreerd. Artikel 2 Dit besluit is gericht tot de groep organisatoren van het burgerinitiatief “Recht op behandeling”, vertegenwoordigd door mevrouw Anne DELESPAUL en mevrouw Sara Anna MURAWSKI, die als contactpersonen optreden. Gedaan te Brussel, 21 augustus 2020. Voor de Commissie Věra JOUROVÁ Vicevoorzitter ( 1 ) PB L 130 van 17.5.2019, blz. 55 .",
  "source": "EUR LEX"
}