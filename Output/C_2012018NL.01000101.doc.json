{
  "url": "http://www.w3.org/1999/xhtml\">",
  "content": "C_2012018NL.01000101.xml 21.1.2012 NL Publicatieblad van de Europese Unie C 18/1 ADVIES VAN DE COMMISSIE van 20 januari 2012 betreffende het plan voor de lozing van radioactieve afvalstoffen uit de kerncentrale van Blayais in Frankrijk (Alleen de Franse tekst is authentiek) 2012/C 18/01 De hieronder gegeven evaluatie is uitgevoerd overeenkomstig het bepaalde in het Euratom-Verdrag, ongeacht eventuele aanvullende evaluaties die moeten worden uitgevoerd krachtens het Verdrag betreffende de werking van de Europese Unie en de verplichtingen die daaruit en de daarvan afgeleide wetgeving voortvloeien. Op 6 september 2011 heeft de Europese Commissie overeenkomstig artikel 37 van het Euratom-Verdrag van de Franse regering algemene gegevens ontvangen betreffende het gewijzigde plan voor de lozing van radioactieve afvalstoffen uit de kerncentrale van Blayais in Frankrijk. Op basis van deze algemene gegevens brengt de Commissie, na raadpleging van de groep van deskundigen, het volgende advies uit: 1. de afstand tussen de kerncentrale en de meest nabijgelegen lidstaten bedraagt 226 km voor Spanje en 568 km voor Italië; 2. de geplande wijziging heeft ten doel MOx splijtstofassemblages te gebruiken in twee van de vier op de locatie gelegen eenheden (de eenheden 3 en 4); 3. in normale bedrijfsomstandigheden veroorzaakt de geplande wijziging voor inwoners van andere lidstaten geen voor de volksgezondheid significante blootstelling aan straling; 4. in het geval van een niet-geplande lozing van radioactieve effluenten ten gevolge van een ongeval van het type en de omvang als bedoeld in de algemene gegevens, resulteren de in een andere lidstaat ontvangen stralingsdoses naar verwachting niet in schadelijke effecten voor de volksgezondheid. Concluderend is de Commissie van mening dat de uitvoering van het gewijzigde plan voor de verwijdering van radioactieve afvalstoffen, in welke vorm ook, uit de kerncentrale van Blayais in Frankrijk zowel bij normale bedrijfsvoering als bij een ongeval van het type en de omvang als bedoeld in de algemene gegevens, niet het risico doet ontstaan van voor de volksgezondheid significante radioactieve besmetting van het water, de bodem of het luchtruim van een andere lidstaat. Gedaan te Brussel, 20 januari 2012. Voor de Commissie Günther OETTINGER Lid van de Commissie",
  "source": "EUR LEX"
}