{
  "url": "http://www.w3.org/1999/xhtml\">",
  "content": "L_2013202NL.01000801.xml 27.7.2013 NL Publicatieblad van de Europese Unie L 202/8 VERORDENING (EU) Nr. 723/2013 VAN DE COMMISSIE van 26 juli 2013 tot wijziging van bijlage II bij Verordening (EG) nr. 1333/2008 van het Europees Parlement en de Raad wat betreft het gebruik van extracten van rozemarijn (E 392) in bepaalde vlees- en visproducten met een laag vetgehalte (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, Overwegende hetgeen volgt: (1) Bijlage II bij Verordening (EG) nr. 1333/2008 bevat een EU-lijst van voor gebruik in levensmiddelen goedgekeurde levensmiddelenadditieven en van de gebruiksvoorwaarden daarvoor. (2) Die lijst kan worden gewijzigd volgens de uniforme procedure van Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma’s ( 2 ) . (3) De EU-lijst van levensmiddelenadditieven kan overeenkomstig artikel 3, lid 1, van Verordening (EG) nr. 1331/2008 hetzij op initiatief van de Commissie, hetzij ingevolge een aanvraag worden bijgewerkt. (4) Op 3 februari 2012 is een aanvraag ingediend voor de goedkeuring van het gebruik van extracten van rozemarijn (E 392) als antioxidant in vleesbereidingen, niet-warmtebehandeld of warmtebehandeld verwerkt vlees met een laag vetgehalte en verwerkte vis en visserijproducten, inclusief schaal- en weekdieren, met een laag vetgehalte. Deze aanvraag is ter beschikking gesteld van de lidstaten. (5) Antioxidanten zijn stoffen die levensmiddelen beschermen tegen bederf door oxidatie, zoals het ranzig worden van vet en kleurveranderingen. De huidige toegelaten maximale gebruikshoeveelheid van extracten van rozemarijn (E 392) in verwerkt vlees en verwerkte vis en visserijproducten, inclusief schaal- en weekdieren, zijn vastgesteld op basis van het vetgehalte in de respectieve levensmiddelencategorieën (behalve voor gedroogde worst en gedehydrateerd vlees). De op basis van het vetgehalte in de respectieve levensmiddelencategorieën toegelaten maximale gebruikshoeveelheid van extracten van rozemarijn (E 392) volstaat niet voor een voldoende bescherming van levensmiddelen met een laag vetgehalte aangezien het gewenste effect van dit antioxidant slechts bereikt wordt bij gebruik van een kritische minimumdosis. Momenteel kunnen extracten van rozemarijn (E 392) in producten met een hoger vetgehalte in een effectieve dosis worden gebruikt. Ook producten met een laag vetgehalte kunnen echter in hoge mate oxideren wanneer er veel onverzadigde vetzuren in aanwezig zijn. Daarom moet de maximale gebruikshoeveelheid van extracten van rozemarijn (E 392) worden vastgesteld op 15 mg/kg voor producten met een vetgehalte van niet meer dan 10 %, terwijl de toegelaten maximale hoeveelheid van 150 mg/kg (uitgedrukt op basis van het vetgehalte) voor producten met een vetgehalte van meer dan 10 % moet worden behouden. (6) In 2008 heeft de Europese Autoriteit voor voedselveiligheid (EFSA) de veiligheid van extracten van rozemarijn (E 392) bij gebruik als levensmiddelenadditief beoordeeld ( 3 ) en geconcludeerd dat de voorgestelde gebruiksdoeleinden en gebruiksniveaus geen veiligheidsproblemen opleveren. Bij een voorzichtige schatting van de blootstelling door voeding ging de EFSA uit van de veronderstelling dat extracten van rozemarijn in alle voorgestelde levensmiddelen in iedere levensmiddelencategorie in de maximale gebruikshoeveelheid (150 mg/kg in verwerkt vlees, pluimvee en vis/visserijproducten) zouden worden gebruikt. Die veronderstelling gold eveneens voor niet-warmtebehandeld en warmtebehandeld verwerkt vlees en verwerkte vis en visserijproducten, inclusief schaal- en weekdieren, met een vetgehalte van niet meer dan 10 %. (7) Overeenkomstig artikel 3, lid 2, van Verordening (EG) nr. 1331/2008 moet de Commissie het advies van de EFSA inwinnen om de in bijlage II bij Verordening (EG) nr. 1333/2008 opgenomen EU-lijst van levensmiddelenadditieven te kunnen bijwerken, tenzij die bijwerking geen gevolgen kan hebben voor de gezondheid van de mens. In het licht van het voormelde advies van de EFSA van 2008 betreft het vaststellen van een maximale gebruikshoeveelheid van extracten van rozemarijn (E 392) op 15 mg/kg voor niet-warmtebehandeld en warmtebehandeld vers vlees en verwerkte vis en visserijproducten, inclusief schaal- en weekdieren, met een gehalte aan vetstoffen van niet meer dan 10 % een bijwerking van die lijst die geen gevolgen kan hebben voor de gezondheid van de mens en hoeft het advies van de EFSA bijgevolg niet te worden ingewonnen. (8) Gezien het bovenstaande moet bijlage II bij Verordening (EG) nr. 1333/2008 dienovereenkomstig worden gewijzigd. (9) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, en het Europees Parlement noch de Raad heeft zich daartegen verzet, HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 26 juli 2013. Voor de Commissie De voorzitter José Manuel BARROSO ( 1 ) PB L 354 van 31.12.2008, blz. 16 . ( 2 ) PB L 354 van 31.12.2008, blz. 1 . ( 3 ) EFSA Journal (2008) 721, 1-29. BIJLAGE In bijlage II bij Verordening (EG) nr. 1333/2008 wordt deel E als volgt gewijzigd: 1) Bij levensmiddelencategorie 08.2.1 „Niet-warmtebehandeld verwerkt vlees” komt de vermelding voor additief „E 392 — Extracten van rozemarijn — behalve gedroogde worst” als volgt te luiden: „E 392 Extracten van rozemarijn 15 (46) alleen vlees met een vetgehalte van niet meer dan 10 %, behalve gedroogde worst E 392 Extracten van rozemarijn 150 (41) (46) alleen vlees met een vetgehalte van meer dan 10 %, behalve gedroogde worst” 2) Bij levensmiddelencategorie 08.2.2 „Warmtebehandeld verwerkt vlees” komt de vermelding voor additief „E 392 — Extracten van rozemarijn — behalve gedroogde worst” als volgt te luiden: „E 392 Extracten van rozemarijn 15 (46) alleen vlees met een vetgehalte van niet meer dan 10 %, behalve gedroogde worst E 392 Extracten van rozemarijn 150 (41) (46) alleen vlees met een vetgehalte van meer dan 10 %, behalve gedroogde worst” 3) Bij levensmiddelencategorie 09.2 „Verwerkte vis en visserijproducten, inclusief schaal- en weekdieren” komt de vermelding voor additief E 392 als volgt te luiden: „E 392 Extracten van rozemarijn 15 (46) alleen vis en visserijproducten, inclusief schaal- en weekdieren, met een vetgehalte van niet meer dan 10 % E 392 Extracten van rozemarijn 150 (41) (46) alleen vis en visserijproducten, inclusief schaal- en weekdieren, met een vetgehalte van meer dan 10 %”",
  "source": "EUR LEX"
}