{
  "url": "http://www.w3.org/1999/xhtml\">",
  "content": "L_2008308NL.01003301.xml 19.11.2008 NL Publicatieblad van de Europese Unie L 308/33 BESLUIT VAN DE RAAD van 20 oktober 2008 betreffende de goedkeuring namens de Europese Gemeenschap van het Protocol betreffende strategische milieueffectrapportage bij het VN/ECE-Verdrag van Espoo inzake milieueffectrapportage in grensoverschrijdend verband van 1991 (2008/871/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 175, lid 1, en met name op artikel 300, lid 2, eerste alinea, eerste zin, en artikel 300, lid 3, eerste alinea, Gezien het voorstel van de Commissie, Gezien het advies van het Europees Parlement ( 1 ) , Overwegende hetgeen volgt: (1) Op 21 mei 2003, ter gelegenheid van de vijfde ministeriële conferentie „Milieu voor Europa” te Kiev, Oekraïne, van 21-23 mei 2003, heeft de Commissie namens de Gemeenschap het Protocol betreffende strategische milieueffectrapportage bij het VN/ECE-Verdrag van Espoo inzake milieueffectrapportage in grensoverschrijdend verband van 1991 („het SMER-protocol”) ondertekend. (2) Het SMER-protocol zal een bijdrage leveren aan de milieubescherming door te voorzien in rapportage over waarschijnlijke significante milieu-, inclusief gezondheidseffecten van plannen en programma’s, en ervoor te zorgen dat milieu-, inclusief gezondheidsoverwegingen in voorkomend geval bij de opstelling van beleids- en wetgevingsvoorstellen in aanmerking genomen en geïntegreerd worden. (3) De Gemeenschap en de lidstaten dienen de nodige stappen te ondernemen opdat de akten van bekrachtiging, goedkeuring of aanvaarding zoveel mogelijk gelijktijdig kunnen worden neergelegd. (4) Het SMEB-protocol moet door de Gemeenschap worden goedgekeurd, BESLUIT: Artikel 1 1.   Het Protocol betreffende strategische milieueffectrapportage bij het Verdrag van Espoo inzake milieueffectrapportage in grensoverschrijdend verband (het „SMER-protocol”) wordt namens de Europese Gemeenschap goedgekeurd. 2.   De tekst van het SMER-protocol is aan dit besluit gehecht. Artikel 2 1.   De voorzitter van de Raad is gemachtigd de persoon (personen) aan te wijzen die bevoegd is (zijn) om overeenkomstig artikel 22 van het SMER-protocol de akte van goedkeuring van dat protocol neer te leggen bij de secretaris-generaal van de Verenigde Naties, die als depositaris fungeert. 2.   Tegelijkertijd legt (leggen) de aangewezen persoon (personen) de bij dit besluit gevoegde bevoegdheidsverklaring neer overeenkomstig artikel 23, lid 5, van het SMER-protocol. Gedaan te Luxembourg, 20 oktober 2008. Voor de Raad De voorzitter J.-L. BORLOO ( 1 ) Advies uitgebracht op 8 juli 2008 (nog niet bekendgemaakt in het Publicatieblad). BIJLAGE Verklaring van de Europese Gemeenschap overeenkomstig artikel 23, lid 5, van het Protocol betreffende strategische milieurapportage bij het VN/ECE-Verdrag van Espoo inzake milieueffectrapportage in grensoverschrijdend verband van 1991 De Europese Gemeenschap verklaart dat zij overeenkomstig het Verdrag tot oprichting van de Europese Gemeenschap en met name artikel 175, lid 1, bevoegd is internationale overeenkomsten te sluiten en de daaruit voortvloeiende verplichtingen na te komen, voor zover die bijdragen tot het nastreven van de volgende doelstellingen: — behoud, bescherming en verbetering van de kwaliteit van het milieu; — bescherming van de gezondheid van de mens; — behoedzaam en rationeel gebruik van natuurlijke hulpbronnen; — bevordering op internationaal vlak van maatregelen om het hoofd te bieden aan regionale of mondiale milieuproblemen. Voorts verklaart de Europese Gemeenschap dat zij, in verband met de aangelegenheden waarop het protocol betrekking heeft, reeds juridische instrumenten heeft vastgesteld, waaronder Richtlijn 2001/42/EG van het Europees Parlement en de Raad betreffende de beoordeling van de gevolgen voor het milieu van bepaalde plannen en programma’s, die bindend zijn voor haar lidstaten, en dat zij een door haar opgestelde en regelmatig bijgewerkte lijst van die juridische instrumenten zal indienen bij depositaris overeenkomstig artikel 23, lid 5, van het protocol. De Europese Gemeenschap is verantwoordelijk voor het nakomen van de uit het protocol voortvloeiende verplichtingen die onder het Gemeenschapsrecht vallen. De uitoefening van de communautaire bevoegdheden is uit de aard der zaak voortdurend in ontwikkeling.",
  "source": "EUR LEX"
}