{
  "url": "http://www.w3.org/1999/xhtml\"><!--",
  "content": "L_2023241NL.01011101.xml 29.9.2023 NL Publicatieblad van de Europese Unie L 241/111 UITVOERINGSVERORDENING (EU) 2023/2091 VAN DE COMMISSIE van 28 september 2023 tot vaststelling van uitvoeringsbepalingen voor Verordening (EU) 2023/1231 van het Europees Parlement en de Raad betreffende de voorschriften voor de binnenkomst van zendingen van voor opplant bestemde knollen van Solanum tuberosum L. (pootaardappelen) in Noord-Ierland vanuit andere delen van het Verenigd Koninkrijk en het gebruik daarvan in Noord-Ierland, en betreffende het modelformulier van het fytosanitaire etiket voor pootaardappelen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2023/1231 van het Europees Parlement en de Raad van 14 juni 2023 betreffende specifieke regels voor de binnenkomst in Noord-Ierland vanuit andere delen van het Verenigd Koninkrijk van bepaalde zendingen detailhandelsgoederen, voor opplant bestemde planten, pootaardappelen, machines en bepaalde voertuigen die voor landbouw- of bosbouwdoeleinden zijn geëxploiteerd, alsook voor het niet-commerciële verkeer van bepaalde gezelschapsdieren naar Noord-Ierland ( 1 ) , en met name artikel 11, lid 3, Overwegende hetgeen volgt: (1) Verordening (EU) 2023/1231 bevat specifieke regels voor onder meer de binnenkomst in Noord-Ierland vanuit andere delen van het Verenigd Koninkrijk van zendingen van voor opplant bestemde knollen van Solanum tuberosum L. (pootaardappelen) die bestemd zijn om in de handel te worden gebracht. (2) Met name bepaalt artikel 11, lid 1, van Verordening (EU) 2023/1231 dat voor de binnenkomst in Noord-Ierland vanuit andere delen van het Verenigd Koninkrijk van zendingen pootaardappelen die bestemd zijn om in de handel te worden gebracht, specifieke regels gelden en een fytosanitair etiket verplicht is mits aan bepaalde voorwaarden is voldaan, onder meer schriftelijke garanties die door het Verenigd Koninkrijk moeten worden verstrekt overeenkomstig artikel 11, lid 1, punt f), van die verordening. (3) De schriftelijke garanties moeten waarborgen dat er een registratie- en machtigingsproces voor exploitanten bestaat, met inbegrip van officiële procedures om de naleving van deze verordening te waarborgen en gevallen van niet-naleving aan te pakken, dat er in de faciliteiten voor sanitaire en fytosanitaire inspectie van eerste aankomst in Noord-Ierland overeenkomstig Verordening (EU) 2017/625 van het Europees Parlement en de Raad ( 2 ) officiële controles worden uitgevoerd op zendingen pootaardappelen die voldoen aan de vereisten van bijlage II bij die verordening, en dat er officiële controles en toezichtsmaatregelen worden uitgevoerd op het vervoer van die zendingen van de faciliteiten voor sanitaire en fytosanitaire inspectie van eerste aankomst in Noord-Ierland naar de plaats van bestemming in Noord-Ierland, om te waarborgen dat die zendingen vervolgens niet naar een lidstaat worden vervoerd. (4) Het Verenigd Koninkrijk heeft in brieven van 4, 11 en 15 september 2023 meegedeeld dat het registratie- en machtigingsproces voor exploitanten in andere delen van het Verenigd Koninkrijk dan Noord-Ierland en in Noord-Ierland operationeel is, en dat de officiële procedures om ervoor te zorgen dat die exploitanten Verordening (EU) 2023/1231 naleven, en om gevallen van niet-naleving aan te pakken, uiterlijk 1 oktober 2023 zullen worden goedgekeurd en uitgevoerd. (5) In de brieven van 4, 11 en 15 september 2023 heeft het Verenigd Koninkrijk voorts meegedeeld dat de faciliteiten voor sanitaire en fytosanitaire inspectie van eerste aankomst in Noord-Ierland uiterlijk 1 oktober 2023 zullen voldoen aan de vereisten van deel 1 van bijlage II bij Verordening (EU) 2023/1231 en dat in de faciliteiten voor sanitaire en fytosanitaire inspectie officiële controles op deze zendingen zullen worden uitgevoerd overeenkomstig Verordening (EU) 2017/625. (6) In de brief van 4 september 2023 heeft het Verenigd Koninkrijk ook meegedeeld dat met ingang van 1 oktober 2023 officiële controles en toezichtsmaatregelen zullen worden uitgevoerd op het vervoer van die zendingen van de faciliteiten voor sanitaire en fytosanitaire inspectie van eerste aankomst in Noord-Ierland naar de plaats van bestemming in Noord-Ierland. (7) Overeenkomstig artikel 4, lid 3, van Verordening (EU) 2023/1231 hebben de diensten van de Commissie van 11 tot en met 14 september 2023 in Noord-Ierland gecontroleerd of de faciliteiten voor sanitaire en fytosanitaire inspectie in Noord-Ierland aan de vereisten van deel 1 van bijlage II bij Verordening (EU) 2023/1231 voldoen. In het verslag van 15 september 2023, dat is opgesteld naar aanleiding van de door de Commissie uitgevoerde controle, wordt geconcludeerd dat de faciliteiten voor sanitaire en fytosanitaire inspectie in de haven van Belfast, de haven van Larne en de haven van Warrenpoint aan de vereisten van deel 1 van bijlage II bij Verordening (EU) 2023/1231 voldoen. (8) Aangezien het Verenigd Koninkrijk in de brieven van 4, 11 en 15 september 2023 overeenkomstig artikel 11, lid 1, punt f), van Verordening (EU) 2023/1231 de nodige schriftelijke garanties heeft verstrekt, is het passend — conform artikel 11, lid 3, van die verordening — regels vast te stellen betreffende de voorschriften voor de binnenkomst van zendingen pootaardappelen in Noord-Ierland vanuit andere delen van het Verenigd Koninkrijk en het gebruik daarvan in Noord-Ierland, en betreffende het modelformulier van het fytosanitaire etiket waarvan die zendingen vergezeld moeten gaan. (9) Om de gezondheid van planten op het eiland Ierland maximaal te waarborgen, moeten regels worden vastgesteld betreffende het fytosanitaire etiket voor elke zending pootaardappelen, de registratie en de inspectie van de productiesites van pootaardappelen in Noord-Ierland, de inspectie van de pootaardappelen en de productiesites ervan in andere delen van het Verenigd Koninkrijk dan Noord-Ierland en de jaarlijkse rapportage van de hoeveelheden pootaardappelen die in Noord-Ierland vanuit andere delen van het Verenigd Koninkrijk zijn binnengebracht. (10) Op het fytosanitaire etiket dat moet worden gebruikt voor de binnenkomst en het gebruik van pootaardappelen in Noord-Ierland moeten alle voor de identificatie en de traceerbaarheid van de pootaardappelen noodzakelijke elementen worden vermeld. Op het fytosanitaire etiket moeten met name de botanische naam van de pootaardappelen, het registratienummer van de betrokken exploitant en de traceerbaarheidscode van de pootaardappelen worden vermeld. Op het fytosanitaire etiket moet ook naar de toepasselijke wetgeving van de Unie worden verwezen. (11) Het formaat van het fytosanitaire etiket moet worden gestandaardiseerd om de zichtbaarheid ervan te waarborgen en het etiket te onderscheiden van andere etiketten waarvan de betrokken goederen eventueel vergezeld gaan. Om de transparantie te waarborgen en producenten en gebruikers passend te informeren, moeten de vermeldingen “NI plant health label” en “for use in the United Kingdom only” op het fytosanitaire etiket worden aangebracht. (12) Om de rechtszekerheid te waarborgen en onnodige verstoringen van de handel te voorkomen, moet deze verordening met spoed in werking treden. (13) In de door het Verenigd Koninkrijk verstrekte schriftelijke garanties staat dat met ingang van 1 oktober 2023 aan alle in artikel 11, lid 1, punt f), van Verordening (EU) 2023/1231 bedoelde voorwaarden zal worden voldaan. Deze verordening moet daarom met ingang van die datum van toepassing zijn om de rechtszekerheid te waarborgen en onnodige verstoringen van de handel te voorkomen. (14) De in deze verordening vervatte maatregelen zijn in overeenstemming met het advies van het Permanent Comité voor planten, dieren, levensmiddelen en diervoeders, HEEFT DE VOLGENDE VERORDENING VASTGESTELD: Artikel 1 Onderwerp en toepassingsgebied Deze verordening stelt — conform artikel 11, lid 3, van Verordening (EU) 2023/1231 — regels vast betreffende de voorschriften voor de binnenkomst van zendingen pootaardappelen in Noord-Ierland vanuit andere delen van het Verenigd Koninkrijk en het gebruik daarvan in Noord-Ierland, en betreffende het modelformulier van het fytosanitaire etiket waarvan die zendingen vergezeld moeten gaan. Artikel 2 Voorschriften voor de binnenkomst van zendingen pootaardappelen in Noord-Ierland vanuit andere delen van het Verenigd Koninkrijk en het gebruik daarvan in Noord-Ierland Bij de binnenkomst van zendingen pootaardappelen in Noord-Ierland vanuit andere delen van het Verenigd Koninkrijk en het gebruik daarvan in Noord-Ierland moet aan alle volgende vereisten worden voldaan: a) de pootaardappelen zijn bestemd voor geregistreerde exploitanten in Noord-Ierland; b) de pootaardappelen stammen uit andere delen van het Verenigd Koninkrijk dan Noord-Ierland en van productiesites die officieel zijn geïnspecteerd en waarvan is vastgesteld dat ze voldoen aan de vereisten van de Unie inzake: i) de in artikel 5, lid 2, artikel 32, lid 1, en artikel 37, lid 2, van Verordening (EU) 2016/2031 van het Europees Parlement en de Raad ( 3 ) bedoelde EU-quarantaineorganismen, ZP-quarantaineorganismen en door de EU gereguleerde niet-quarantaineorganismen (“gereguleerde niet-quarantaineorganismen”); ii) plaagorganismen die onderworpen zijn aan maatregelen van de Unie die zijn vastgesteld in krachtens artikel 30, lid 1, van Verordening (EU) 2016/2031 vastgestelde uitvoeringshandelingen van de Commissie; c) de pootaardappelen zijn officieel geïnspecteerd in andere delen van het Verenigd Koninkrijk dan Noord-Ierland — op de productie- of de verpakkingssites — en er is vastgesteld dat ze voldoen aan de vereisten van de Unie inzake: i) de in artikel 5, lid 2, artikel 32, lid 1, en artikel 37, lid 2, van Verordening (EU) 2016/2031 bedoelde EU-quarantaineorganismen, ZP-quarantaineorganismen en gereguleerde niet-quarantaineorganismen; ii) plaagorganismen die onderworpen zijn aan maatregelen van de Unie die zijn vastgesteld in krachtens artikel 30, lid 1, van Verordening (EU) 2016/2031 vastgestelde uitvoeringshandelingen van de Commissie; d) na binnenkomst in Noord-Ierland worden de pootaardappelen alleen geteeld op productiesites in Noord-Ierland die daarvoor door de bevoegde autoriteiten van het Verenigd Koninkrijk zijn geregistreerd; e) na binnenkomst in Noord-Ierland worden de pootaardappelen en de daarvan geteelde planten onderworpen aan jaarlijkse officiële inspecties op de productiesites in Noord-Ierland om de naleving te waarborgen van de vereisten van de Unie betreffende de in artikel 5, lid 2, artikel 32, lid 1, en artikel 37, lid 2, van Verordening (EU) 2016/2031 bedoelde EU-quarantaineorganismen, ZP-quarantaineorganismen en gereguleerde niet-quarantaineorganismen, en de plaagorganismen die onderworpen zijn aan maatregelen van de Unie die zijn vastgesteld in krachtens artikel 30, lid 1, van die verordening vastgestelde uitvoeringshandelingen van de Commissie; f) de hoeveelheden pootaardappelen die Noord-Ierland vanuit andere delen van het Verenigd Koninkrijk binnenkomen, en de resultaten van de in de punten b), c) en e) bedoelde inspecties worden uiterlijk 30 juni van elk jaar door het Verenigd Koninkrijk aan de Commissie meegedeeld voor de tussen 1 mei van het jaar n-1 en 30 april van het jaar n binnengekomen pootaardappelen; g) bij de binnenkomst van de zendingen in Noord-Ierland worden de toepasselijke regels van Verordening (EU) 2017/625 nageleefd. Artikel 3 Vereisten inzake het fytosanitaire etiket en modelformulier van het fytosanitaire etiket 1.   Het in artikel 11, lid 1, punt b), van Verordening (EU) 2023/1231 bedoelde fytosanitaire etiket voor zendingen pootaardappelen bevat de volgende elementen: a) op het bovenste gedeelte van het fytosanitaire etiket de woorden “NI plant health label”; b) de letter “A.” gevolgd door de botanische naam van de pootaardappelen; c) de letter “B.” gevolgd door het registratienummer van de exploitant; d) de letter “C.” gevolgd door de traceerbaarheidscode van de pootaardappelen; e) de letter “D.” gevolgd door: i) een QR-code die naar een pagina op de officiële websites van de bevoegde autoriteiten van het Verenigd Koninkrijk verwijst die relevant is voor de exploitant die de zendingen pootaardappelen ontvangt, en die exploitant informeert over de toepasselijke wetgeving van de Unie met een expliciete verwijzing naar Verordening (EU) 2023/1231 en deze verordening, of ii) de vermelding “complies with Article 11 of Regulation (EU) 2023/1231”; f) op het onderste gedeelte van het fytosanitaire etiket de woorden “for use in the United Kingdom only”. 2.   Het fytosanitaire etiket voor zendingen pootaardappelen komt overeen met het modelformulier in de bijlage. Artikel 4 Inwerkingtreding en toepassing Deze verordening treedt in werking op de dag van de bekendmaking ervan in het Publicatieblad van de Europese Unie . Zij is van toepassing met ingang van 1 oktober 2023. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 september 2023. Voor de Commissie De voorzitter Ursula VON DER LEYEN ( 1 ) PB L 165 van 29.6.2023, blz. 103 . ( 2 ) Verordening (EU) 2017/625 van het Europees Parlement en de Raad van 15 maart 2017 betreffende officiële controles en andere officiële activiteiten die worden uitgevoerd om de toepassing van de levensmiddelen- en diervoederwetgeving en van de voorschriften inzake diergezondheid, dierenwelzijn, plantgezondheid en gewasbeschermingsmiddelen te waarborgen, tot wijziging van de Verordeningen (EG) nr. 999/2001, (EG) nr. 396/2005, (EG) nr. 1069/2009, (EG) nr. 1107/2009, (EU) nr. 1151/2012, (EU) nr. 652/2014, (EU) 2016/429 en (EU) 2016/2031 van het Europees Parlement en de Raad, de Verordeningen (EG) nr. 1/2005 en (EG) nr. 1099/2009 van de Raad en de Richtlijnen 98/58/EG, 1999/74/EG, 2007/43/EG, 2008/119/EG en 2008/120/EG van de Raad, en tot intrekking van de Verordeningen (EG) nr. 854/2004 en (EG) nr. 882/2004 van het Europees Parlement en de Raad, de Richtlijnen 89/608/EEG, 89/662/EEG, 90/425/EEG, 91/496/EEG, 96/23/EG, 96/93/EG en 97/78/EG van de Raad en Besluit 92/438/EEG van de Raad (verordening officiële controles) ( PB L 95 van 7.4.2017, blz. 1 ). ( 3 ) Verordening (EU) 2016/2031 van het Europees Parlement en de Raad van 26 oktober 2016 betreffende beschermende maatregelen tegen plaagorganismen bij planten, tot wijziging van de Verordeningen (EU) nr. 228/2013, (EU) nr. 652/2014 en (EU) nr. 1143/2014 van het Europees Parlement en de Raad en tot intrekking van de Richtlijnen 69/464/EEG, 74/647/EEG, 93/85/EEG, 98/57/EG, 2000/29/EG, 2006/91/EG en 2007/33/EG van de Raad ( PB L 317 van 23.11.2016, blz. 4 ). BIJLAGE Modelformulier van het in artikel 3 bedoelde fytosanitaire etiket voor zendingen pootaardappelen (vlag van het Verenigd Koninkrijk) NI plant health label A. xxx B. xxx C. xxx D. xxx For use in the United Kingdom only",
  "source": "EUR LEX"
}