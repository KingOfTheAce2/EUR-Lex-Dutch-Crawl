{
  "url": "http://www.w3.org/1999/xhtml\">",
  "content": "L_2018255NL.01001201.xml 11.10.2018 NL Publicatieblad van de Europese Unie L 255/12 UITVOERINGSVERORDENING (EU) 2018/1508 VAN DE COMMISSIE van 10 oktober 2018 tot vaststelling van de afschrijvingscoëfficiënt die moet worden toegepast bij de aankopen van mageremelkpoeder in het kader van de openbare interventie in het boekjaar 2019 DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1306/2013 van het Europees Parlement en de Raad van 17 december 2013 inzake de financiering, het beheer en de monitoring van het gemeenschappelijk landbouwbeleid en tot intrekking van Verordeningen (EEG) nr. 352/78, (EG) nr. 165/94, (EG) nr. 2799/98, (EG) nr. 814/2000, (EG) nr. 1290/2005 en (EG) nr. 485/2008 van de Raad ( 1 ) , en met name artikel 20, lid 4, Na raadpleging van het Comité voor de landbouwfondsen, Overwegende hetgeen volgt: (1) Artikel 3, lid 1, onder e), van Gedelegeerde Verordening (EU) nr. 906/2014 van de Commissie ( 2 ) voorziet in de financiering van de afschrijving op landbouwproducten die in het kader van de openbare interventie zijn opgeslagen. (2) In de punten 1, 2 en 3 van bijlage V bij Gedelegeerde Verordening (EU) nr. 906/2014 is de methode vastgesteld voor de berekening van het afschrijvingspercentage, dat in de vorm van een coëfficiënt moet worden toegepast. Het afschrijvingspercentage bij de aankoop van de landbouwproducten komt ten hoogste overeen met het verschil tussen de aankoopprijs van het betrokken product en de prijs waartegen het naar verwachting zal kunnen worden afgezet. Dat percentage moet voor elk product worden vastgesteld vóór het begin van het boekjaar. De Commissie kan bovendien de afschrijving bij de aankoop beperken tot een gedeelte van dat afschrijvingspercentage, maar dat gedeelte mag niet lager zijn dan 70 % van de totale afschrijving. (3) Bijgevolg moet de coëfficiënt voor mageremelkpoeder worden vastgesteld die de lidstaten moeten toepassen op de waarden van de maandelijkse interventieaankopen in het boekjaar 2019. (4) In het belang van een goed beheer van de uitgaven die uit het Europees Landbouwgarantiefonds worden gefinancierd, moet de Commissie in kennis worden gesteld van de uitgaven die voortvloeien uit de toepassing van de afschrijvingscoëfficiënten, HEEFT DE VOLGENDE VERORDENING VASTGESTELD: Artikel 1 Voor mageremelkpoeder die tussen 1 oktober 2018 en 30 september 2019 in het kader van de openbare interventie wordt aangekocht en opgeslagen of overgenomen door de lidstaten, passen de lidstaten een afschrijvingscoëfficiënt van 0,21 toe op de waarde van de mageremelkpoeder die elke maand wordt aangekocht. Artikel 2 De lidstaten stellen de Commissie via de uitgavendeclaraties die overeenkomstig Uitvoeringsverordening (EU) nr. 908/2014 van de Commissie ( 3 ) worden opgesteld, in kennis van de uitgaven die uit de toepassing van de in artikel 1 van deze verordening bedoelde afschrijvingscoëfficiënten voortvloeien. Artikel 3 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Zij is van toepassing met ingang van 1 oktober 2018. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 oktober 2018. Voor de Commissie De voorzitter Jean-Claude JUNCKER ( 1 ) PB L 347 van 20.12.2013, blz. 549 . ( 2 ) Gedelegeerde Verordening (EU) nr. 906/2014 van de Commissie van 11 maart 2014 tot aanvulling van Verordening (EU) nr. 1306/2013 van het Europees Parlement en de Raad, wat uitgaven voor openbare interventie betreft ( PB L 255 van 28.8.2014, blz. 1 ). ( 3 ) Uitvoeringsverordening (EU) nr. 908/2014 van de Commissie van 6 augustus 2014 houdende uitvoeringsbepalingen van Verordening (EU) nr. 1306/2013 van het Europees Parlement en de Raad, wat betreft betaalorganen en andere instanties, financieel beheer, goedkeuring van de rekeningen, voorschriften inzake controles, zekerheden en transparantie ( PB L 255 van 28.8.2014, blz. 59 ).",
  "source": "EUR LEX"
}