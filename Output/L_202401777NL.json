{
  "url": "http://www.w3.org/1999/xhtml\">",
  "content": "L_202401777NL.000101.fmx.xml Publicatieblad van de Europese Unie NL L-serie 2024/1777 24.6.2024 BESLUIT (EU) 2024/1777 VAN DE RAAD van 20 juni 2024 tot wijziging van Besluit (EU) 2023/133 met betrekking tot de vervanging van een lid van de selectiecommissie DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) 2017/1939 van de Raad van 12 oktober 2017 betreffende nauwere samenwerking bij de instelling van het Europees Openbaar Ministerie (“het EOM”) ( 1 ) , en met name artikel 14, lid 3, Gezien het voorstel van de Europese Commissie, Overwegende hetgeen volgt: (1) Het EOM werd opgericht bij Verordening (EU) 2017/1939 van de Raad. Het college van het EOM bestaat uit de Europese hoofdaanklager en één Europese aanklager per lidstaat. De Europese hoofdaanklager wordt in onderlinge overeenstemming door het Europees Parlement en de Raad benoemd uit een selectie van geschikte kandidaten die is gemaakt door de in artikel 14, lid 3, van Verordening (EU) 2017/1939 bedoelde selectiecommissie (“de selectiecommissie”). De Europese aanklagers worden door de Raad benoemd uit drie geschikte kandidaten die door elke lidstaat worden voorgedragen nadat de Raad een gemotiveerd advies van de selectiecommissie heeft ontvangen. (2) Bij Besluit (EU) 2023/133 ( 2 ) heeft de Raad de huidige leden van de selectiecommissie benoemd voor een periode van vier jaar met ingang van 20 januari 2023. (3) De heer Marin MRČELA is momenteel lid van de selectiecommissie. Op 8 april 2024 deelde de heer Marin MRČELA de Commissie mee dat hij niet langer als lid van de selectiecommissie kon fungeren en derhalve had besloten ontslag te nemen. De Raad werd hiervan in kennis gesteld. (4) Er moet zo spoedig mogelijk een lid van de selectiecommissie worden benoemd ter vervanging van de heer Marin MRČELA, om de continuïteit van de activiteiten van de selectiecommissie te waarborgen. De heer Dražen JELENIĆ, plaatsvervangend procureur-generaal van de Republiek Kroatië, kan als lid van de selectiecommissie fungeren. Bij de voordracht van de heer Dražen JELENIĆ heeft de Commissie rekening gehouden met de noodzaak een samenstelling van de selectiecommissie te waarborgen die evenwichtig is uit het oogpunt van geografische spreiding, geslacht en de rechtsstelsels van de lidstaten die deelnemen aan de nauwere samenwerking bij de instelling van het EOM. De heer Dražen JELENIĆ moet derhalve worden benoemd tot lid van de selectiecommissie ter vervanging van de heer Marin MRČELA. (5) Overeenkomstig regel II van de werkwijze van de selectiecommissie die is opgenomen in de bijlage bij Uitvoeringsbesluit (EU) 2018/1696 van de Raad ( 3 ) , moet de heer Dražen JELENIĆ worden benoemd voor de verdere duur van de ambtstermijn van zijn voorganger. (6) Besluit (EU) 2023/133 moet daarom dienovereenkomstig worden gewijzigd. (7) Om ervoor te zorgen dat de heer Dražen JELENIĆ onmiddellijk in zijn functie kan treden en kan deelnemen aan de lopende werkzaamheden van de selectiecommissie, moet dit besluit in werking treden op de dag na die van de bekendmaking ervan in het Publicatieblad van de Europese Unie , HEEFT HET VOLGENDE BESLUIT VASTGESTELD: Artikel 1 In artikel 1 van Besluit (EU) 2023/133 wordt de naam “de heer Marin MRČELA” vervangen door de naam “de heer Dražen JELENIĆ”. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Luxemburg, 20 juni 2024. Voor de Raad De voorzitter M.-C. LEROY ( 1 ) PB L 283 van 31.10.2017, blz. 1 , ELI: http://data.europa.eu/eli/reg/2017/1939/oj. ( 2 ) Besluit (EU) 2023/133 van de Raad van 17 januari 2023 tot benoeming van de leden van de in artikel 14, lid 3, van Verordening (EU) 2017/1939 bedoelde selectiecommissie ( PB L 17 van 19.1.2023, blz. 90 , ELI: http://data.europa.eu/eli/dec/2023/133/oj). ( 3 ) Uitvoeringsbesluit (EU) 2018/1696 van de Raad van 13 juli 2018 over de werkwijze van de selectiecommissie als bedoeld in artikel 14, lid 3, van Verordening (EU) 2017/1939 betreffende nauwere samenwerking bij de instelling van het Europees Openbaar Ministerie (het “EOM”) ( PB L 282 van 12.11.2018, blz. 8 , ELI: http://data.europa.eu/eli/dec_impl/2018/1696/oj). ELI: http://data.europa.eu/eli/dec/2024/1777/oj ISSN 1977-0758 (electronic edition)",
  "source": "EUR LEX"
}