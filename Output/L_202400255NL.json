{
  "url": "http://www.w3.org/1999/xhtml\">",
  "content": "L_202400255NL.000101.fmx.xml Publicatieblad van de Europese Unie NL Serie L 2024/255 19.1.2024 UITVOERINGSBESLUIT (EU) 2024/255 VAN DE COMMISSIE van 17 januari 2024 tot aanvaarding van een door de Franse Republiek overeenkomstig artikel 7, lid 4, van Richtlijn (EU) 2016/797 van het Europees Parlement en de Raad ingediend verzoek om voor vier V300 Zefiro I-F-voertuigen tijdelijk te worden ontheven van de toepassing van punt 7.4.2.1 van de bijlage bij Verordening (EU) 2016/919 van de Commissie (Kennisgeving geschied onder nummer C(2024) 203) (Slechts de tekst in de Franse taal is authentiek) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn (EU) 2016/797 van het Europees Parlement en de Raad van 11 mei 2016 inzake de interoperabiliteit van het spoorwegsysteem in de Europese Unie ( 1 ) , en met name artikel 7, lid 4, Overwegende hetgeen volgt: (1) Op 11 mei 2023 heeft Frankrijk overeenkomstig artikel 7, lid 4, van Richtlijn (EU) 2016/797 bij de Commissie een verzoek ingediend om punt 7.4.2.1 van de bijlage bij Verordening (EU) 2016/919 van de Commissie ( 2 ) (“de TSI CCS”) tijdelijk niet toe te passen op vier V300 Zefiro I-F-voertuigen met de identificatienummers ERT1000-23, ERT1000-28, ERT1000-31 en ERT1000-47. (2) Het verzoek betreft V300 Zefiro I-F-voertuigen die aanvankelijk zijn aangekocht door Trenitalia S.p.A (bij overeenkomst nr. 14625 van 30 september 2010) als onderdeel van een wagenpark van vijftig treinstellen voor exploitatie op het Italiaanse spoorwegnet. Op 22 oktober 2021 heeft Trenitalia S.p.A. (bij overeenkomst nr. 4669) om de modernisering van drie voertuigen van het oorspronkelijke wagenpark verzocht om die te kunnen laten rijden op een grensoverschrijdende dienst tussen Frankrijk en Italië. Op 7 november 2021 heeft Trenitalia S.p.A. bij intentieverklaring met referentie TRNIT-DACQ.ACQR \\P \\2022 \\0040367 verzocht om de modernisering van een extra treinstel voor dezelfde doeleinden. Het aangepaste voertuigtype wordt V300 Zefiro I-F genoemd. Het verzoek werd ingediend op basis van artikel 7, lid 1, punt c), van Richtlijn (EU) 2016/797, namelijk dat een verdere upgrade naar baseline 3 van het ETCS (Europees treinbesturingssysteem) als vastgesteld in punt 7.4.2.3 van de bijlage bij Verordening (EU) 2016/919 economisch niet levensvatbaar is. (3) Na de indiening van het verzoek is Verordening (EU) 2016/919 ingetrokken bij Uitvoeringsverordening (EU) 2023/1695 van de Commissie ( 3 ) . In wezen is de in punt 7.4.2.1 van de bijlage bij Verordening (EU) 2016/919 vastgestelde eis om ETCS (baseline 3) te installeren, momenteel vastgesteld in de punten 7.4.2.1 en 7.4.2.4 van bijlage I bij Uitvoeringsverordening (EU) 2023/1695. Daarom moet het oorspronkelijke verzoek worden beschouwd als een verzoek om de punten 7.4.2.1 en 7.4.2.4 van bijlage I bij Uitvoeringsverordening (EU) 2023/1695 tijdelijk niet toe te passen. (4) Voor de vier nieuwe V300 Zefiro I-F-voertuigen zal Trenitalia een vergunning aanvragen overeenkomstig het al vergunde type (NIE EU8020210113) en het gebruiksgebied uitbreiden van het Italiaanse tot het Franse netwerk. De vier voertuigen rijden al op het Italiaanse netwerk met ETCS baseline 2. (5) Om ook op het Franse nationale spoorwegnet te kunnen rijden, zijn de V300 Zefiro I-F-voertuigen uitgerust met een extra automatisch treinbeveiligingssysteem: het bistandaard ERTMS/TVM-subsysteem in een “beperkte nationale” configuratie, gekoppeld aan het KVB-treinbeveiligingssubsysteem, samen met het ATESS 3G-subsysteem gekoppeld aan het KVB. Dit automatisch treinbeveiligingssysteem is het enige dat is toegestaan voor gebruik op de lijnen van het Franse hogesnelheidsnet die niet met ERTMS zijn uitgerust. (6) Volgens de punten 7.4.2.1 en 7.4.2.4 van bijlage I bij Uitvoeringsverordening (EU) 2023/1695 zouden de vier voertuigen in kwestie moeten worden uitgerust met het met ETCS baseline 3 compatibele bistandaard ERTMS/TVM. (7) Daarvoor zouden exploitant Trenitalia en leverancier Bombardier-Hitachi de voertuigen echter moeten aanpassen met nieuwe onderdelen, waardoor de kosten van het project zodanig zouden oplopen dat de economische levensvatbaarheid in het gedrang komt, evenals de beschikbaarheid van de voertuigen voor commerciële exploitatie op andere lijnen. Dat zou leiden tot winstderving als gevolg van de onbeschikbaarheid van de treinstellen en de extra onderhoudskosten. Die economische gevolgen zouden nog worden versterkt door de behoefte aan opleiding van onderhoudspersoneel en het gebrek aan synergie tussen het eerste wagenpark van vijf voertuigen met ETCS baseline 2 voor grensoverschrijdend verkeer en het nieuwe wagenpark van vier voertuigen met baseline 3. (8) De fabrikant van de vier desbetreffende voertuigen en de eigenaar ervan, Trenitalia S.p.A, hebben zich ertoe verbonden een constructie- en installatieplan op te stellen voor de modernisering van die voertuigen met het nieuwe ETCS baseline 3 voor boordapparatuur. Volgens de recentste door de aanvrager verstrekte tijdschema’s moet de update van ETCS baseline 2 naar ETCS baseline 3 in december 2026 beginnen en uiterlijk op 31 augustus 2027 voltooid zijn. Het ETCS van de vijf andere Zefiro-treinstellen van het wagenpark zal op dezelfde data eveneens zijn bijgewerkt naar baseline 3. (9) Het uitblijven van een positief besluit zou ertoe leiden dat de beschikbaarheid van nieuwe treinen die dezelfde dienst kunnen uitvoeren, vier jaar vertraging zou oplopen, met de daaruit voortvloeiende economische gevolgen, een verschuiving naar meer vervuilende vervoermiddelen en een gebrek aan synergie tussen de vijf in dienst zijnde Zefiro-treinstellen en de voertuigen waarop dit verzoek betrekking heeft. (10) Uit de analyse van de Commissie blijkt dat de alternatieve specificaties die zouden worden toegepast, volstaan om de veiligheid en interoperabiliteit van de voertuigen te waarborgen. (11) Op grond van de argumenten van de aanvragers en zoals herhaald in de overwegingen 7, 8 en 9, moeten de voorwaarden van artikel 7, lid 1, punt c), en artikel 7, lid 4, van Richtlijn (EU) 2016/797 worden geacht te zijn vervuld voor de vier voertuigen in kwestie. Daarom moet het door Frankrijk ingediende verzoek om de punten 7.4.2.1 en 7.4.2.4 van bijlage I bij Uitvoeringsverordening (EU) 2023/1695 niet op die voertuigen toe te passen tot ze uiterlijk op 31 augustus 2027 met ETCS baseline 3 zijn uitgerust, worden aanvaard. (12) Om een overzicht te krijgen van de planning en het verloop van de modernisering van de voertuigen, moet Frankrijk de Commissie uiterlijk op 31 december van elk jaar op de hoogte stellen om de tijdige ontwikkeling van het project te waarborgen. (13) De in dit besluit vervatte maatregelen zijn in overeenstemming met het advies van het in artikel 51, lid 1, van Richtlijn (EU) 2016/797 bedoelde comité, HEEFT HET VOLGENDE BESLUIT VASTGESTELD: Artikel 1 Het verzoek van Frankrijk, waarvan de Commissie op 11 mei 2023 in kennis is gesteld, om de punten 7.4.2.1 en 7.4.2.4 van bijlage I bij Uitvoeringsverordening (EU) 2023/1695 tijdelijk niet toe te passen op de vier V300 Zefiro I-F-voertuigen met identificatienummers ERT1000-23, ERT1000-28, ERT1000-31 en ERT1000-47, wordt aanvaard. Artikel 2 Frankrijk stelt de Commissie uiterlijk op 31 december van elk jaar in kennis van de planning en het verloop van de modernisering van de vier in artikel 1 genoemde voertuigen. Artikel 3 Dit besluit is van toepassing binnen de geografische grenzen van het Franse spoorwegnet. Artikel 4 Dit besluit is gericht tot de Franse Republiek. Het is van toepassing tot en met 31 augustus 2027. Gedaan te Brussel, 17 januari 2024. Voor de Commissie Adina-Ioana VĂLEAN Lid van de Commissie ( 1 ) PB L 138 van 26.5.2016, blz. 44 . ( 2 ) Verordening (EU) 2016/919 van de Commissie van 27 mei 2016 betreffende de technische specificatie inzake interoperabiliteit van de subsystemen besturing en seingeving van het spoorwegsysteem in de Europese Unie ( PB L 158 van 15.6.2016, blz. 1 ). ( 3 ) Uitvoeringsverordening (EU) 2023/1695 van de Commissie van 10 augustus 2023 betreffende de technische specificatie inzake interoperabiliteit van de subsystemen besturing en seingeving van het spoorwegsysteem in de Europese Unie en tot intrekking van Verordening (EU) 2016/919 ( PB L 222 van 8.9.2023, blz. 380 ). ELI: http://data.europa.eu/eli/dec_impl/2024/255/oj ISSN 1977-0758 (electronic edition)",
  "source": "EUR LEX"
}