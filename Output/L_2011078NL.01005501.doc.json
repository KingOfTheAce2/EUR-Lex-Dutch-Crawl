{
  "url": "http://www.w3.org/1999/xhtml\">",
  "content": "L_2011078NL.01005501.xml 24.3.2011 NL Publicatieblad van de Europese Unie L 78/55 BESLUIT VAN DE COMMISSIE van 23 maart 2011 ter uitvoering van Richtlijn 2002/55/EG van de Raad wat de voorwaarden betreft waaronder het in de handel brengen van mengsels van standaardzaad van verschillende groenterassen van dezelfde soort in kleine verpakkingen kan worden toegestaan (Kennisgeving geschied onder nummer C(2011) 1760) (Voor de EER relevante tekst) (2011/180/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 2002/55/EG van de Raad van 13 juni 2002 betreffende het in de handel brengen van groentezaad ( 1 ) , en met name artikel 26, lid 3, Overwegende hetgeen volgt: (1) Enkele lidstaten hebben de Commissie meegedeeld dat er in de handel vraag is naar mengsels van groenterassen van dezelfde soort in kleine verpakkingen. Daarom is het nodig gedetailleerde voorschriften betreffende dergelijke kleine verpakkingen vast te stellen. (2) Rekening houdend met de vraag in de betrokken lidstaten moet dit besluit betrekking hebben op alle soorten die onder het toepassingsgebied van Richtlijn 2002/55/EG vallen. De maximumafmetingen van dergelijke kleine verpakkingen moeten worden uitgedrukt als het maximumnettogewicht van het zaaizaad dat zij bevatten, en zoals bepaald in artikel 2, lid 1, onder g), van Richtlijn 2002/55/EG. (3) Met het oog op traceerbaarheid en adequate informatieverstrekking aan de gebruikers moeten gedetailleerde voorschriften voor de etikettering van dergelijke kleine verpakkingen worden vastgesteld. (4) De lidstaten moeten uiterlijk eind 2012 bij de Commissie verslag uitbrengen over de toepassing van dit besluit, zodat de Commissie de doeltreffendheid van dit besluit kan beoordelen en kan nagaan aan welke punten verder aandacht moet worden besteed. (5) De in dit besluit vervatte maatregelen zijn in overeenstemming met het advies van het Permanent Comité voor teeltmateriaal voor land-, tuin- en bosbouw, HEEFT HET VOLGENDE BESLUIT VASTGESTELD: Artikel 1 De lidstaten kunnen hun eigen producenten toestaan mengsels van standaardzaad van de in artikel 2, lid 1, onder b), van Richtlijn 2002/55/EG vermelde soorten in kleine verpakkingen in de handel te brengen. Dergelijke kleine verpakkingen mogen alleen verschillende rassen van dezelfde soort bevatten. Artikel 2 De in artikel 1 bedoelde kleine verpakkingen mogen een maximumnettogewicht aan zaaizaad bevatten zoals vastgesteld in artikel 2, lid 1, onder g), van Richtlijn 2002/55/EG. Artikel 3 De lidstaten zorgen ervoor dat de in artikel 1 bedoelde kleine verpakkingen voorzien zijn van een etiket van de leverancier of van een gedrukte of gestempelde tekst. Dat etiket of die tekst dient de volgende informatie te bevatten: a) de vermelding „EU-systeem”; b) de naam en het adres of kenmerk van de persoon die verantwoordelijk is voor het aanbrengen van de etiketten; c) het jaar van sluiting, aangegeven als volgt: „gesloten in … [jaar]”, of het jaar van de laatste monsterneming voor het testen van de kiemkracht, aangegeven als volgt: „monster genomen in … [jaar]”; de aanwijzing „te gebruiken vóór … [datum]” kan worden toegevoegd; d) de woorden „mengsel van rassen van … [naam van de soort]”; e) de benaming van de rassen; f) de hoeveelheid van elk ras, aangegeven in nettogewicht of in aantal zaden; g) het referentienummer van de partij, toegekend door de persoon die verantwoordelijk is voor het aanbrengen van de etiketten; h) het netto- of brutogewicht of het aantal zaden; i) wanneer het gewicht wordt vermeld en er korrelvormige bestrijdingsmiddelen, omhulsels of andere vaste toevoegingsmiddelen worden gebruikt, de aard van de chemische behandeling of het toevoegingsmiddel en de approximatieve verhouding tussen het gewicht van de kluwens of zuiver zaad en het totale gewicht. Artikel 4 De lidstaten brengen uiterlijk op 31 december 2012 bij de Commissie verslag uit over de toepassing van dit besluit. Artikel 5 Dit besluit is gericht tot de lidstaten. Gedaan te Brussel, 23 maart 2011. Voor de Commissie John DALLI Lid van de Commissie ( 1 ) PB L 193 van 20.7.2002, blz. 33 .",
  "source": "EUR LEX"
}