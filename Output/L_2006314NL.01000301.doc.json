{
  "url": "http://www.w3.org/1999/xhtml\">",
  "content": "L_2006314NL.01000301.xml 15.11.2006 NL Publicatieblad van de Europese Unie L 314/3 VERORDENING (EG) N r. 1677/2006 VAN DE COMMISSIE van 14 november 2006 houdende afwijking van Verordening (EG) nr. 2172/2005 wat betreft de datum van toepassing van de rechten tot invoer voor de tariefcontingentperiode van 1 januari tot en met 31 december 2007 DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 1254/1999 van de Raad van 17 mei 1999 houdende een gemeenschappelijke ordening der markten in de sector rundvlees ( 1 ) , en met name op artikel 32, lid 1, eerste alinea, Overwegende hetgeen volgt: (1) Bij Verordening (EG) nr. 2172/2005 van de Commissie van 23 december 2005 tot vaststelling van de uitvoeringsbepalingen voor de toepassing van een bij de overeenkomst tussen de Europese Gemeenschap en de Zwitserse Bondstaat inzake de handel in landbouwproducten vastgesteld tariefcontingent voor de invoer van levende runderen van oorsprong uit Zwitserland met een gewicht van meer dan 160 kg ( 2 ) is op een meerjarenbasis, voor de perioden van 1 januari tot en met 31 december, een rechtenvrij tariefcontingent geopend voor de invoer van 4 600 levende runderen van oorsprong uit Zwitserland. (2) In artikel 3, lid 3, van Verordening (EG) nr. 2172/2005 is bepaald dat aanvragen voor rechten tot invoer uiterlijk op 1 december vóór de betrokken jaarlijkse contingentperiode moeten worden ingediend. In het licht van de toetreding van Bulgarije en Roemenië tot de Europese Unie op 1 januari 2007 moet de termijn voor de indiening van de aanvragen voor de invoertariefcontingentperiode van 1 januari 2007 tot en met 31 december 2007 tot 8 januari 2007 worden verlengd om de marktdeelnemers van deze landen in staat te stellen in 2007 van dit contingent gebruik te maken. (3) De in deze verordening vervatte maatregelen zijn in overeenstemming met het advies van het Comité van beheer voor rundvlees, HEEFT DE VOLGENDE VERORDENING VASTGESTELD: Artikel 1 In afwijking van artikel 3, lid 3, eerste alinea, van Verordening (EG) nr. 2172/2005 moeten aanvragen voor rechten tot invoer voor de invoertariefcontingentperiode van 1 januari 2007 tot en met 31 december 2007 uiterlijk om 13.00 uur Belgische tijd op 8 januari 2007 worden ingediend. Artikel 2 Deze richtlijn treedt in werking op de dag volgende op die van haar bekendmaking in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, op 14 november 2006. Voor de Commissie Mariann FISCHER BOEL Lid van de Commissie ( 1 ) PB L 160 van 26.6.1999, blz. 21 . Verordening laatstelijk gewijzigd bij Verordening (EG) nr. 1913/2005 ( PB L 307 van 25.11.2005, blz. 2 ). ( 2 ) PB L 346 van 29.12.2005, blz. 10 .",
  "source": "EUR LEX"
}