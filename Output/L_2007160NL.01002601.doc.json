{
  "url": "http://www.w3.org/1999/xhtml\">",
  "content": "L_2007160NL.01002601.xml 21.6.2007 NL Publicatieblad van de Europese Unie L 160/26 BESCHIKKING VAN DE COMMISSIE van 18 juni 2007 betreffende de niet-opneming van cadusafos in bijlage I bij Richtlijn 91/414/EEG van de Raad en de intrekking van de toelatingen voor gewasbeschermingsmiddelen die deze stof bevatten (Kennisgeving geschied onder nummer C(2007) 2511) (Voor de EER relevante tekst) (2007/428/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Richtlijn 91/414/EEG van de Raad van 15 juli 1991 betreffende het op de markt brengen van gewasbeschermingsmiddelen ( 1 ) , en met name op artikel 8, lid 2, vierde alinea, Overwegende hetgeen volgt: (1) Krachtens artikel 8, lid 2, van Richtlijn 91/414/EEG mag een lidstaat gedurende een periode van twaalf jaar na de kennisgeving van die richtlijn toelaten dat gewasbeschermingsmiddelen die niet in bijlage I opgenomen werkzame stoffen bevatten en die twee jaar na de datum van kennisgeving van die richtlijn reeds op de markt zijn, op de markt worden gebracht terwijl deze stoffen in het kader van een werkprogramma geleidelijk worden onderzocht. (2) Bij Verordening (EG) nr. 451/2000 ( 2 ) en Verordening (EG) nr. 703/2001 ( 3 ) van de Commissie zijn de bepalingen voor de uitvoering van de tweede fase van het werkprogramma, als bedoeld in artikel 8, lid 2, van Richtlijn 91/414/EEG, vastgesteld en is een lijst opgesteld van werkzame stoffen die moeten worden onderzocht met het oog op hun opneming in bijlage I bij Richtlijn 91/414/EEG. Cadusafos is in die lijst opgenomen. (3) Voor cadusafos zijn de uitwerking op de menselijke gezondheid en het milieueffect overeenkomstig het bepaalde in de Verordeningen (EG) nr. 451/2000 en (EG) nr. 703/2001 beoordeeld voor een aantal door de kennisgever voorgestelde toepassingen. Bovendien worden in die verordeningen de als rapporteur optredende lidstaten aangewezen die overeenkomstig artikel 8, lid 1, van Verordening (EG) nr. 451/2000 de desbetreffende evaluatieverslagen met aanbevelingen bij de Europese Autoriteit voor voedselveiligheid (EFSA) moeten indienen. Voor cadusafos was de rapporterende lidstaat Griekenland en werd alle relevante informatie ingediend op 1 juni 2004. (4) Het evaluatieverslag is door de lidstaten en de EFSA intercollegiaal getoetst en op 24 april 2006 bij de Commissie ingediend in de vorm van de conclusie van de EFSA betreffende de intercollegiale toetsing van de risico-evaluatie van de werkzame stof cadusafos ( 4 ) . Dit verslag is door de lidstaten en de Commissie in het kader van het Permanent Comité voor de voedselketen en de diergezondheid onderzocht en op 24 november 2006 afgerond in de vorm van het evaluatieverslag van de Commissie voor cadusafos. (5) Tijdens de evaluatie van deze werkzame stof is een aantal problemen vastgesteld. Uit de beschikbare informatie is niet gebleken dat de geraamde blootstelling van de consumenten op grond van de beoordeling van de acute en chronische inname aanvaardbaar is, wegens de ontoereikende gegevens over het residuniveau. Bovendien kon wegens een gebrek aan gegevens het risico voor het grondwater niet worden beoordeeld. Daarom was het niet mogelijk om op grond van de beschikbare gegevens te concluderen dat cadusafos voldeed aan de criteria voor opneming in bijlage I bij Richtlijn 91/414/EEG. (6) De Commissie heeft de kennisgever verzocht haar zijn opmerkingen over de resultaten van de intercollegiale toetsing te doen toekomen en aan te geven of hij al dan niet van plan was om de stof verder te ondersteunen. De kennisgever heeft zijn opmerkingen ingediend en deze zijn zorgvuldig onderzocht. Ondanks de aangevoerde argumenten blijven de hierboven vermelde problemen echter bestaan en de op basis van de verstrekte en tijdens de vergaderingen van deskundigen van de EFSA beoordeelde gegevens verrichte evaluaties hebben niet aangetoond dat mag worden verwacht dat gewasbeschermingsmiddelen die cadusafos bevatten, onder de voorgestelde gebruiksvoorwaarden aan de eisen van artikel 5, lid 1, onder a) en b), van Richtlijn 91/414/EEG voldoen. (7) Cadusafos mag bijgevolg niet in bijlage I bij Richtlijn 91/414/EEG worden opgenomen. (8) De nodige maatregelen moeten worden genomen om erop toe te zien dat de verleende toelatingen voor gewasbeschermingsmiddelen die cadusafos bevatten, binnen een bepaalde termijn worden ingetrokken en niet worden verlengd, en dat voor dergelijke producten geen nieuwe toelatingen worden verleend. (9) De looptijd van eventuele door de lidstaten toegestane termijnen voor de verwijdering, de opslag, het op de markt brengen of het gebruik van bestaande voorraden gewasbeschermingsmiddelen die cadusafos bevatten, moet worden beperkt tot twaalf maanden, zodat de bestaande voorraden nog gedurende één extra groeiseizoen mogen worden gebruikt. (10) Deze beschikking laat de indiening van een volledig aanvraagdossier voor cadusafos overeenkomstig artikel 6, lid 2, van Richtlijn 91/414/EEG met het oog op de eventuele opneming van deze stof in bijlage I, onverlet. (11) De in deze beschikking vervatte maatregelen zijn in overeenstemming met het advies van het Permanent Comité voor de voedselketen en de diergezondheid, HEEFT DE VOLGENDE BESCHIKKING GEGEVEN: Artikel 1 Cadusafos wordt niet als werkzame stof in bijlage I bij Richtlijn 91/414/EEG opgenomen. Artikel 2 De lidstaten zorgen ervoor dat: a) toelatingen voor gewasbeschermingsmiddelen die cadusafos bevatten, vóór 18 december 2007 worden ingetrokken; b) geen cadusafos bevattende gewasbeschermingsmiddelen meer worden toegelaten en geen toelatingen voor dergelijke gewasbeschermingsmiddelen meer worden verlengd op grond van de in artikel 8, lid 2, van Richtlijn 91/414/EEG vastgestelde afwijkingsbepalingen. Artikel 3 Eventuele door de lidstaten overeenkomstig artikel 4, lid 6, van Richtlijn 91/414/EEG toegestane termijnen moeten zo snel mogelijk aflopen en in elk geval op 18 december 2008. Artikel 4 Deze beschikking is gericht tot de lidstaten. Gedaan te Brussel, 18 juni 2007. Voor de Commissie Markos KYPRIANOU Lid van de Commissie ( 1 ) PB L 230 van 19.8.1991, blz. 1 . Richtlijn laatstelijk gewijzigd bij Richtlijn 2007/31/EG van de Commissie ( PB L 140 van 1.6.2007, blz. 44 ). ( 2 ) PB L 55 van 29.2.2000, blz. 25 . Verordening laatstelijk gewijzigd bij Verordening (EG) nr. 1044/2003 ( PB L 151 van 19.6.2003, blz. 32 ). ( 3 ) PB L 98 van 7.4.2001, blz. 6 . ( 4 ) EFSA Scientific Report (2006) 68, 1-70, Conclusion regarding the peer review of pesticide risk assessment of cadusafos.",
  "source": "EUR LEX"
}