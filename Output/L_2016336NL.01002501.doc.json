{
  "url": "http://www.w3.org/1999/xhtml\"><!--",
  "content": "L_2016336NL.01002501.xml 10.12.2016 NL Publicatieblad van de Europese Unie L 336/25 UITVOERINGSVERORDENING (EU) 2016/2225 VAN DE COMMISSIE van 5 december 2016 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 952/2013 van het Europees Parlement en van de Raad van 9 oktober 2013 tot vaststelling van het douanewetboek van de Unie ( 1 ) , en met name artikel 57, lid 4, en artikel 58, lid 2, Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 van de Raad ( 2 ) is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een bindende tariefinlichting die is afgegeven voor onder deze verordening vallende goederen en die in strijd is met deze verordening, door de houder van die inlichting nog gedurende een bepaalde periode mag worden gebruikt op grond van artikel 34, lid 9, van Verordening (EU) nr. 952/2013. Die periode moet worden vastgesteld op drie maanden. (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Een bindende tariefinlichting die niet in overeenstemming is met deze verordening, mag op grond van artikel 34, lid 9, van Verordening (EU) nr. 952/2013 nog gedurende een periode van drie maanden na de inwerkingtreding van deze verordening worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 5 december 2016. Voor de Commissie Stephen QUEST Directeur-generaal Directoraat-generaal Belastingen en Douane-unie ( 1 ) PB L 269 van 10.10.2013, blz. 1 . ( 2 ) Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( PB L 256 van 7.9.1987, blz. 1 ). BIJLAGE Omschrijving Indeling (GN-code) Motivering (1) (2) (3) Een cilindervormig artikel, voornamelijk vervaardigd uit staal (anders dan van gegoten staal), met een lengte van ongeveer 35 cm en een diameter van ongeveer 19 cm op het breedste punt (een zogenoemde „looprol”). Het bestaat uit de volgende hoofdcomponenten: een cilindrische behuizing met een gegroefde kast voor de kettinggeleiding; een hoogglanzende schacht, alsmede twee bronzen lagerbussen en geleidingsranden aan beide uiteinden. Het artikel is ontworpen voor gebruik met de rupsketting van een graafmachine met rupsbanden, in combinatie met andere soortgelijke looprollen voor de geleiding van de rupsketting in lengte- en dwarsrichting. Zie afbeelding ( *1 ) . 8431 49 80 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur, aantekening 2 b) op afdeling XVI, en de tekst van de GN-codes 8431 , 8431 49  en 8431 49 80 . Indeling onder post 8708  als delen en toebehoren van motorvoertuigen bedoeld bij de posten 8701  tot en met 8705  is uitgesloten, omdat het artikel niet bestemd is voor gebruik met motorvoertuigen van deze posten. De objectieve kenmerken van het artikel (grootte en vorm) zijn die van een looprol ontworpen voor gebruik met de rupsketting van een graafmachine met rupsbanden van post 8429 . Het artikel moet daarom worden ingedeeld onder GN-code 8431 49 80  als delen waarvan kan worden onderkend dat zij uitsluitend of hoofdzakelijk bestemd zijn voor de machines of toestellen bedoeld bij de posten 8425  tot en met 8430 , anders dan van gegoten staal. ( *1 ) De afbeelding is louter ter informatie.",
  "source": "EUR LEX"
}