{
  "url": "http://www.w3.org/1999/xhtml\">",
  "content": "L_2011182NL.01002801.xml 12.7.2011 NL Publicatieblad van de Europese Unie L 182/28 BESLUIT VAN DE COMMISSIE van 11 juli 2011 betreffende het door de Europese Unie in te nemen standpunt in het Gemengd Comité EU-Zwitserland met betrekking tot de vaststelling van het reglement van orde van dat comité overeenkomstig artikel 19, lid 4, van de Overeenkomst tussen de Europese Gemeenschap en de Zwitserse Bondsstaat inzake de vereenvoudiging van de controles en formaliteiten bij het goederenvervoer en inzake douaneveiligheidsmaatregelen (2011/409/EU) DE EUROPESE COMMISSIE, Gezien het Verdrag betreffende de werking van de Europese Unie, Gezien de Overeenkomst van 25 juni 2009 tussen de Europese Gemeenschap en de Zwitserse Bondsstaat inzake de vereenvoudiging van de controles en formaliteiten bij het goederenvervoer en inzake douaneveiligheidsmaatregelen ( 1 ) (hierna de „overeenkomst” genoemd), Gezien Besluit 2009/556/EG van de Raad van 25 juni 2009 betreffende de voorlopige toepassing en de sluiting van de Overeenkomst tussen de Europese Gemeenschap en de Zwitserse Bondsstaat inzake de vereenvoudiging van de controles en formaliteiten bij het goederenvervoer en inzake douaneveiligheidsmaatregelen ( 2 ) , en met name artikel 5, tweede alinea, Overwegende hetgeen volgt: Het bij deze overeenkomst ingestelde gemengd comité (hierna „het Gemengd Comité EU-Zwitserland” genoemd) dient krachtens artikel 19, lid 4, van de overeenkomst zijn reglement van orde vast te stellen, HEEFT HET VOLGENDE BESLUIT VASTGESTELD: Enig artikel Het standpunt dat de Europese Unie zal innemen in het Gemengd Comité EU-Zwitserland met betrekking tot de vaststelling van het reglement van orde van dat comité overeenkomstig artikel 19, lid 4, van de overeenkomst, is vastgesteld in bijgaand ontwerpbesluit van het Gemengd Comité. Gedaan te Brussel, 11 juli 2011. Voor de Commissie De voorzitter José Manuel BARROSO ( 1 ) PB L 199 van 31.7.2009, blz. 24 . ( 2 ) PB L 199 van 31.7.2009, blz. 22 . Ontwerp BESLUIT Nr. 1/2011 VAN HET GEMENGD COMITÉ EU-ZWITSERLAND van … tot vaststelling van het reglement van orde van het Gemengd Comité en tot oprichting van een werkgroep HET GEMENGD COMITÉ, Gezien de Overeenkomst van 25 juni 2009 tussen de Europese Gemeenschap en de Zwitserse Bondsstaat inzake de vereenvoudiging van de controles en formaliteiten bij het goederenvervoer en inzake douaneveiligheidsmaatregelen ( 1 ) (hierna de „overeenkomst” genoemd), en met name artikel 19, leden 4 en 5, IS ALS VOLGT OVEREENGEKOMEN: HOOFDSTUK I REGLEMENT VAN ORDE Artikel 1 Samenstelling en voorzitterschap Het Gemengd Comité bestaat uit vertegenwoordigers van de Europese Unie en vertegenwoordigers van de Zwitserse Bondsstaat. Het voorzitterschap wordt bij toerbeurt vervuld door de overeenkomstsluitende partijen voor een volledig kalenderjaar. Vóór elke vergadering wordt de voorzitter in kennis gesteld van de voorgenomen samenstelling van de delegatie van elke overeenkomstsluitende partij. Indien de twee overeenkomstsluitende partijen daarmee instemmen, kan het Gemengd Comité deskundigen op zijn vergaderingen uitnodigen om specifieke inlichtingen te verstrekken. Artikel 2 Secretariaat Het secretariaat van het Gemengd Comité wordt verzorgd door het voorzitterschap. Alle voor het Gemengd Comité bestemde correspondentie, met inbegrip van de agenderingsverzoeken voor de vergaderingen, wordt aan de voorzitter gericht. Artikel 3 Vergaderingen De voorzitter van het Gemengd Comité stelt, in overeenstemming met de twee overeenkomstsluitende partijen, plaats en datum van de vergaderingen vast. De vergaderingen hebben beurtelings in Brussel en in Zwitserland plaats. Artikel 4 Agenda van de vergaderingen De voorzitter stelt voor elke vergadering een voorlopige agenda vast. Deze wordt de overeenkomstsluitende partijen uiterlijk tien dagen voor aanvang van de vergadering toegezonden. Op de voorlopige agenda worden de punten geplaatst waarvoor de voorzitter uiterlijk vijftien dagen voor aanvang van de vergadering een agenderingsverzoek heeft ontvangen. De referentiedocumenten moeten uiterlijk zeven dagen voor de vergadering door de twee overeenkomstsluitende partijen zijn ontvangen. In geval van urgentie kunnen deze termijnen met instemming van de twee overeenkomstsluitende partijen worden verkort. De agenda wordt aan het begin van elke vergadering door het Gemengd Comité vastgesteld. Artikel 5 Openbaarmaking Behoudens andersluidend besluit zijn de vergaderingen van het Gemengd Comité niet openbaar. De beraadslagingen van het Gemengd Comité vallen onder de geheimhoudingsplicht. Artikel 6 Notulen Na elke vergadering worden door de voorzitter notulen opgesteld. De ontwerpnotulen worden het Gemengd Comité ter goedkeuring voorgelegd. Na de goedkeuring worden de notulen door de voorzitter ondertekend en wordt een exemplaar ervan aan de overeenkomstsluitende partijen gezonden. Artikel 7 Vaststelling van instrumenten De aanbevelingen en besluiten als bedoeld in artikel 21 van de overeenkomst worden voorzien van het opschrift „aanbeveling” en „besluit”, gevolgd door een volgnummer, de datum van vaststelling en een vermelding van het onderwerp. Zij worden door de voorzitter ondertekend en aan de overeenkomstsluitende partijen meegedeeld. Artikel 8 Schriftelijke procedure In geval van urgentie kunnen de besluiten en aanbevelingen met instemming van de overeenkomstsluitende partijen bij schriftelijke procedure worden vastgesteld. Artikel 9 Kosten Elke overeenkomstsluitende partij draagt de kosten die zij in verband met haar deelname aan de vergaderingen van het Gemengd Comité maakt. Artikel 10 Lijst van hoofdarbiters Het Gemengd Comité stelt de in bijlage III bij de overeenkomst bedoelde lijst van hoofdarbiters op binnen een termijn van twee maanden volgend op zijn besluit om een geschil aan arbitrage te onderwerpen overeenkomstig artikel 29, lid 3, van de overeenkomst. HOOFDSTUK II WERKGROEP Artikel 11 Werkgroep inzake procedures en douaneveiligheidsmaatregelen Er wordt een werkgroep opgericht die het Gemengd Comité moet bijstaan bij de vervulling van zijn taken op de gebieden die onder hoofdstuk II (procedures) en hoofdstuk III (douaneveiligheidsmaatregelen) van de overeenkomst vallen. Artikel 12 Reglement van orde van de werkgroep De artikelen 1 tot en met 6 en artikel 9 van dit besluit zijn van overeenkomstige toepassing op de vergaderingen van de werkgroep. Artikel 13 Inwerkingtreding Dit besluit treedt in werking op de dag na de vaststelling ervan. Gedaan te Brussel, … . Voor het Gemengd Comité De voorzitter ( 1 ) PB L 199 van 31.7.2009, blz. 24 .",
  "source": "EUR LEX"
}