{
  "url": "http://www.w3.org/1999/xhtml\"><!--",
  "content": "L_2023158NL.01004801.xml 21.6.2023 NL Publicatieblad van de Europese Unie L 158/48 GEDELEGEERDE VERORDENING (EU) 2023/1193 VAN DE COMMISSIE van 14 maart 2023 tot aanvulling van Verordening (EU) 2021/23 van het Europees Parlement en de Raad met technische reguleringsnormen tot nadere bepaling van de inhoud van het afwikkelingsplan (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) 2021/23 van het Europees Parlement en de Raad van 16 december 2020 betreffende een kader voor het herstel en de afwikkeling van centrale tegenpartijen en tot wijziging van de Verordeningen (EU) nr. 1095/2010, (EU) nr. 648/2012, (EU) nr. 600/2014, (EU) nr. 806/2014 en (EU) 2015/2365, en de Richtlijnen 2002/47/EG, 2004/25/EG, 2007/36/EG, 2014/59/EU en (EU) 2017/1132 ( 1 ) , en met name artikel 12, lid 9, vierde alinea, Overwegende hetgeen volgt: (1) Wanneer de afwikkelingsautoriteiten afwikkelingsplannen opstellen, moeten zij ervoor zorgen dat met alle in artikel 12, lid 7, punten a) tot en met s), van Verordening (EU) 2021/23 bedoelde elementen rekening wordt gehouden. De normen voor de inhoud van de afwikkelingsplannen moeten voldoende gedetailleerd zijn om te waarborgen dat de afwikkelingsplannen gericht zijn en nuttig zijn voor de uitvoering van de afwikkelingsstrategieën, en moeten tegelijk voldoende flexibiliteit bewaren om rekening te houden met het nationale rechtskader inzake insolventierecht en met de aard en de complexiteit van de clearingactiviteiten van de CTP. (2) Alle in artikel 12 van Verordening (EU) 2021/23 gereguleerde elementen tot nadere bepaling van de inhoud van de afwikkelingsplannen moeten weliswaar in het afwikkelingsplan worden opgenomen, maar de afwikkelingsautoriteit moet ervoor zorgen dat deze elementen op passende wijze worden weerspiegeld met het oog op de specifieke kenmerken van de centrale tegenpartij (CTP), zoals de aard en de complexiteit van de clearingactiviteiten die zij verricht. (3) De in artikel 12, lid 7, punt a), van Verordening (EU) 2021/23 bedoelde samenvatting van de voornaamste elementen van het afwikkelingsplan moet bondig en gericht zijn maar toch voldoende uitleg bevatten om in te gaan op de voornaamste elementen van het plan waarvan de CTP in kennis moet worden gesteld. De samenvatting moet de CTP’s bewustmaken van de voornaamste handelingen die zijn moeten kunnen verrichten en van de gegevens die zij moeten kunnen indienen. In de samenvatting moet de nadruk liggen op de vraag waar dat plan wezenlijke gevolgen kan hebben voor de herstel- en crisisbeheersingsplanning van de CTP, en moeten eventuele verwachtingen van de CTP worden verduidelijkt met betrekking tot samenwerking in de afwikkelingsfase en de maatregelen die van invloed kunnen zijn op de functies van de CTP. (4) Om de algehele geschiktheid en evenredigheid van het afwikkelingsplan te waarborgen, moet het afwikkelingsscenario’s en afwikkelingsstrategieën bevatten. De afwikkelingsautoriteit moet beschikken over de instrumenten, in de vorm van verschillende soorten mogelijke scenario’s, met inbegrip van combinaties daarvan, om relevante en passende scenario’s voor de CTP op te stellen, en over een lijst van de voornaamste aspecten waarmee bij het opstellen van afwikkelingsstrategieën voor de afwikkelingsscenario’s rekening moet worden gehouden. (5) Om rekening te houden met de specifieke kenmerken van het toepasselijke nationale rechtskader op het gebied van insolventierecht, moeten afwikkelingsautoriteiten de flexibiliteit hebben om bepaalde aspecten van afwikkelingsplanning zorgvuldig in overweging te nemen, zoals het mechanisme uit hoofde van artikel 60 van Verordening (EU) 2021/23, en eventuele verschillen tussen de rangorde van schuldeisers in het kader van de nationale insolventieprocedures en de verliesabsorptiebeschikking die is vastgesteld op grond van die verordening. Deze algemene flexibiliteit wordt geboden door deze verordening, die voorziet in de elementen die in het afwikkelingsplan tot uiting moeten komen, onverminderd de vereiste flexibiliteit uit hoofde van Verordening (EU) 2021/23. De in deze verordening gespecificeerde elementen beletten de afwikkelingsautoriteit evenmin om andere aspecten vast te stellen die in het afwikkelingsplan tot uiting moeten komen. (6) Om de doeltreffende uitvoering van het afwikkelingsplan te vergemakkelijken en te waarborgen, is het van essentieel belang dat, wanneer de afwikkelingsautoriteit bepaalde aspecten van de CTP anders heeft beoordeeld dan in de eigen beoordeling van de CTP’s in het kader van het herstelplan, dergelijke verschillen in aanmerking worden genomen in het licht van de mogelijke gevolgen voor de snelle uitvoering van het afwikkelingsplan. Daarom moet de afwikkelingsautoriteit, wanneer er verschillen worden vastgesteld, deze in het afwikkelingsplan in aanmerking nemen en beoordelen om te begrijpen welke gevolgen zij eventueel hebben voor de uitvoering van het afwikkelingsplan. (7) Om ervoor te zorgen dat afwikkelingsplannen, indien nodig, tijdig en doeltreffend kunnen worden uitgevoerd, is het van essentieel belang dat de afwikkelingsautoriteiten de toepassing van het beoogde afwikkelingsplan voor zover mogelijk aan de hand van gedetailleerde testprocessen en -procedures hebben getest. Dergelijke tests moeten het versturen van e-mails en informatie omvatten om ervoor te zorgen dat alle vooraf geplande maatregelen met betrekking tot de wijze en het tijdstip waarop bepaalde stappen moeten worden ondernomen en de wijze en het tijdstip waarop bepaalde informatie moet worden verzameld in stressomstandigheden werkbaar zijn en dat eventuele geconstateerde belemmeringen worden gecorrigeerd om ervoor te zorgen dat, voor zover mogelijk, de geschatte termijnen in acht worden genomen. (8) Om te waarborgen dat de voornaamste werknemers tijdens de afwikkelingsfase bij de CTP blijven, moet de afwikkelingsautoriteit trachten te beoordelen welke stimuleringsstructuren kunnen worden gebruikt, zo mogelijk niet enkel met het oog op de toekomstige winsten van de CTP, maar ook de directe beloningen, en moet zij nagaan hoe zij zich van voldoende personeel kan verzekeren, onder meer door arbeidscontracten van korte duur, uitwisselingen, tijdelijke tegemoetkomingen of consultancyregelingen voor werknemers, voor zover van toepassing, zodat de CTP’s beschikken over de benodigde competentie. (9) Om te zorgen voor een snelle en efficiënte samenwerking met de autoriteiten waarvan de bevoegdheidsgebieden door het falen van een CTP zouden worden beïnvloed en die zijn vertegenwoordigd in het afwikkelingscollege als omschreven in artikel 4 van Verordening (EU) 2021/23, moet de afwikkelingsautoriteit de regelingen voor kennisgeving aan het afwikkelingscollege en voor het meedelen van relevante informatie opstellen en regelmatig testen. (10) Deze verordening is gebaseerd op de ontwerpen van technische reguleringsnormen die de Europese Autoriteit voor effecten en markten (ESMA) na raadpleging van het Europees Comité voor systeemrisico’s (ESRB) bij de Commissie heeft ingediend. (11) De ESMA heeft openbare raadplegingen gehouden over de ontwerpen van technische uitvoeringsnormen waarop deze verordening is gebaseerd, de potentiële daaraan verbonden kosten en baten geanalyseerd en de bij artikel 37 van Verordening (EU) nr. 1095/2010 van het Europees Parlement en de Raad ( 2 ) opgerichte Stakeholdergroep effecten en markten om advies verzocht, HEEFT DE VOLGENDE VERORDENING VASTGESTELD: Artikel 1 Beoordeling van de kwantificering De afwikkelingsautoriteit beoordeelt hoe de verschillende aspecten van het afwikkelingsplan bij het opstellen van het afwikkelingsplan worden gekwantificeerd of kunnen worden gekwantificeerd en leggen uit op welke wijze en in welke mate voor bepaalde aspecten van het afwikkelingsplan een kwantitatieve beoordeling is uitgevoerd. Indien de afwikkelingsautoriteit tot de conclusie komt dat voor een bepaald aspect van het afwikkelingsplan geen kwantitatieve beoordeling wenselijk of mogelijk is, moet dit in het afwikkelingsplan worden vermeld. Artikel 2 Samenvatting van de voornaamste elementen van het afwikkelingsplan Wanneer de afwikkelingsautoriteit overeenkomstig artikel 12, lid 7, punt a), van Verordening (EU) 2021/23 een samenvatting van de voornaamste elementen van het afwikkelingsplan opstelt, zorgt zij ervoor dat minimaal de volgende elementen in het afwikkelingsplan worden opgenomen: a) de voornaamste elementen van de vastgestelde afwikkelingsstrategieën en de belangrijkste onderliggende scenario’s waarop het afwikkelingsplan gebaseerd is, waarbij een onderscheid wordt gemaakt tussen wanbetalingen, andere gebeurtenissen dan wanbetalingen, en een combinatie van beide; b) een korte samenvatting van de voornaamste elementen van het afwikkelingsplan met betrekking tot elk van de in artikel 12, lid 7, punten b) tot en met s), van Verordening (EU) 2021/23 opgenomen punten, toegespitst op de aspecten die voor de CTP van belang zijn: i) de voornaamste handelingen die de CTP moet kunnen verrichten; ii) de gegevens die de CTP moet kunnen indienen; iii) alle aspecten van het plan die waarschijnlijk wezenlijke gevolgen hebben voor de planning van herstel en crisisbeheersing door de CTP. Artikel 3 Samenvatting van de wezenlijke veranderingen Wanneer de afwikkelingsautoriteit overeenkomstig artikel 12, lid 7, punt b), van Verordening (EU) 2021/23 een samenvatting van de wezenlijke veranderingen van het afwikkelingsplan opstelt, zorgt zij ervoor dat wezenlijke veranderingen over minimaal de volgende elementen in het afwikkelingsplan worden opgenomen: a) de markten waarop de CTP actief is, de kernbedrijfsonderdelen van de CTP en de door de CTP aangeboden clearingdiensten; b) de interoperabiliteitsregelingen van de CTP of de onderlinge afhankelijkheden van de CTP, met inbegrip van de dienstverrichters van de CTP; c) het kapitaal en de kapitaalstructuur van de CTP, met inbegrip van de voorgefinancierde specifieke eigen middelen; d) de prudentiële vereisten voor de CTP, met inbegrip van de wijzigingen in de methoden voor wanbetalingsfondsen, beheerkaders voor margin- en liquiditeitsrisico, beleggingsbeleid, zekerhedenbeleid en afwikkeling; e) de niet-prudentiële vereisten van de CTP, met inbegrip van de organisatorische aspecten zoals de organisatiestructuur, bedrijfscontinuïteit en uitbesteding, en wezenlijke veranderingen van de bedrijfsvoeringsregels van de CTP, met inbegrip van de samenstelling van de CTP, en veranderingen inzake scheiding en overdraagbaarheid; f) de eigendomsstructuur van de CTP en de structuren van de prikkels voor managers; g) de afwikkelingsscenario’s en de afwikkelingsstrategieën. Artikel 4 Kritieke functies Wanneer de afwikkelingsautoriteit overeenkomstig artikel 12, lid 7, punt c), van Verordening (EU) 2021/23 een beschrijving opstelt van de wijze waarop de kritieke functies van de CTP juridisch en economisch kunnen worden gescheiden, zorgt zij ervoor dat minimaal de volgende elementen in het afwikkelingsplan worden opgenomen: a) een beschrijving van de functies die door de afwikkelingsautoriteit als kritiek worden beschouwd; b) indien er wezenlijke verschillen bestaan ten opzichte van de lijst van kritieke functies in het herstelplan, een gedetailleerde beschrijving van de voornaamste redenen waarom de afwikkelingsautoriteit de kritieke functies anders heeft beoordeeld, de wezenlijke gevolgen van die andere beoordeling en de wijze waarop die de afwikkelbaarheid van de CTP kan beïnvloeden; c) een beschrijving van de voornaamste afhankelijkheden tussen kritieke functies en de kritieke onderlinge afhankelijkheden en van de voornaamste interne en externe regelingen en processen, met inbegrip van activiteiten, IT-procedures, een lijst van het voornaamste personeel en de voornaamste dienstverrichters die de CTP nodig heeft om haar kritieke functies te blijven vervullen, of van alle andere aspecten waarmee eventueel rekening moet worden gehouden met het oog op een mogelijke overdracht van sommige of alle activiteiten van de CTP aan een andere financiëlemarktinfrastructuur of overbruggings-CTP, indien dit deel uitmaakt van de voorgestelde afwikkelingsstrategie; d) een beschrijving van de wijze waarop kritieke functies economisch, operationeel en juridisch kunnen worden gescheiden van niet-kritieke functies met nadere gegevens over de wijze waarop de afwikkelingsautoriteit de wezenlijke gevolgen van een dergelijke scheiding voor de belanghebbenden heeft beoordeeld, met inbegrip van: i) wezenlijke gevolgen voor netting sets voor clearingleden indien transacties worden gesplitst in verschillende compartimenten van de CTP of naar een andere CTP; ii) indien deze kunnen worden geïdentificeerd, de wezenlijke gevolgen voor bedrijfsactiviteiten of de juridische gevolgen van het splitsen van transacties over verschillende CTP’s en de gevolgen voor clearingleden, cliënten en indirecte cliënten; iii) indien deze kunnen worden geïdentificeerd, de wezenlijke gevolgen voor de berekening van zekerheidsvereisten en met name variatiemargins en de wijze waarop het splitsen invloed zou hebben op de zekerheden die worden gevraagd door clearingleden, cliënten en indirecte cliënten; iv) indien deze kan worden geïdentificeerd, een evaluatie van de prijs van de overdracht van dergelijke transacties; e) een samenvatting van de wijze waarop de beoordeling van de afwikkelbaarheid voor de CTP kan worden beïnvloed door de benadering die de CTP voorstelt om de kritieke functies van de CTP al dan niet te scheiden van haar andere functies; f) een overzicht van kritieke functies voor geïdentificeerde juridische entiteiten en voor de kernbedrijfsonderdelen van de CTP. Artikel 5 Tijdsbestek voor uitvoering 1.   Wanneer de afwikkelingsautoriteit overeenkomstig artikel 12, lid 7, punt d), van Verordening (EU) 2021/23 een schatting maakt van het tijdsbestek voor de uitvoering van het afwikkelingplan, zorgt zij ervoor dat minimaal de volgende elementen in het afwikkelingsplan worden opgenomen: a) een lijst van maatregelen die de afwikkelingsautoriteit zou overwegen te nemen en, in voorkomend geval, of deze maatregelen voortvloeien uit de toepassing van het herstelplan; b) een lijst van alle voorgenomen stappen, met bijbehorende tijdsbestekken, die de afwikkelingsautoriteit moet zetten om elk wezenlijk aspect van het afwikkelingsplan uit te voeren en met vermelding van de overeenstemmende stappen voor die uitvoering, met vermelding van een schatting van het tijdschema om elke afwikkelingsstrategie en de toepasselijkheid ervan te beoordelen; c) een beschrijving van de wijze waarop de financiële middelen van de CTP zullen worden aangevuld in het kader van het afwikkelingsplan, ook wanneer dit voortvloeit uit het herstelplan, en een schatting van het tijdsbestek voor de verschillende maatregelen om de financiële middelen van de CTP aan te vullen. 2.   De afwikkelingsautoriteit zorgt ervoor dat de in lid 1 bedoelde termijnen: a) passend en relevant zijn, zoals blijkt uit een beschrijving van de wijze waarop de afwikkelingsautoriteit in het afwikkelingsplan de haalbaarheid en geloofwaardigheid van de voorgenomen stappen heeft beoordeeld en tijdsbestekken heeft toegewezen; b) regelmatig worden getest, en ten minste bij de vaststelling van het afwikkelingsplan en vervolgens na elke wezenlijke verandering; c) doeltreffend zijn, door rekening te houden met de processen en procedures, met inbegrip van het gebruik van templates. Artikel 6 Beoordeling van de afwikkelbaarheid Wanneer de afwikkelingsautoriteit overeenkomstig artikel 12, lid 7, punt e), van Verordening (EU) 2021/23 een in het afwikkelingsplan op te nemen gedetailleerde beschrijving opstelt van de beoordeling van de afwikkelbaarheid, zorgt zij ervoor dat minimaal de volgende elementen in het afwikkelingsplan worden opgenomen: a) de conclusies van de beoordeling van de afwikkelbaarheid, met inbegrip van de vraag of de CTP al dan niet afwikkelbaar wordt geacht op basis van de overwegingen van de afwikkelingsautoriteit overeenkomstig artikel 15, lid 2, van Verordening (EU) 2021/23; b) een beschrijving van de wijze waarop de afwikkelingsautoriteit heeft beoordeeld in welke mate de CTP afwikkelbaar is zonder uit te gaan van enige financieringsregeling als beschreven in artikel 15, lid 1, punten a), b) en c), van Verordening (EU) 2021/23; c) een beschrijving van de redenering van de afwikkelingsautoriteit om te beoordelen of het haalbaar is om afwikkelingsinstrumenten op zodanige wijze toe te passen dat de afwikkelingsdoelstellingen worden verwezenlijkt; d) een beschrijving van de beoordeling door de afwikkelingsautoriteit van de overeenkomstig artikel 15, lid 3, van Verordening (EU) 2021/23 van de CTP ontvangen informatie waarin wordt gespecificeerd of de afwikkelingsautoriteit het eens is met de beoordeling door de CTP over de afwezigheid van belemmeringen; e) een beschrijving met nadere gegevens over het tijdstip en de wijze waarop de afwikkelbaarheid voor het laatst door de afwikkelingsautoriteit is beoordeeld; f) een beschrijving of de CTP beschikt over de voorziene activa en rechten, en of die activa beschikbaar zijn voor gebruik tijdens de afwikkeling dan wel of het gebruik of de overdracht van dergelijke activa kan worden gehinderd of belet door resterende belangen van directe en indirecte deelnemers in die activa of door juridische beperkingen, zoals het juridische mechanisme voor de verstrekking van zekerheden, en of de zekerheden zijn verstrekt als zekerheidsrecht, pand of overdracht; g) een beschrijving van alle zaken die de afwikkelingsautoriteit in aanmerking moet nemen bij het beoordelen van de afwikkelbaarheid van een CTP, zoals uiteengezet in deel C van de bijlage bij Verordening (EU) 2021/23. Artikel 7 Belemmeringen voor de afwikkelbaarheid Wanneer de afwikkelingsautoriteit overeenkomstig artikel 12, lid 7, punt f), van Verordening (EU) 2021/23 een in het afwikkelingsplan op te nemen beschrijving van de eventueel op grond van artikel 16 van Verordening (EU) 2021/23 vereiste maatregelen voor het aanpakken of wegnemen van belemmeringen voor de afwikkelbaarheid opstelt, zorgt zij ervoor dat minimaal de volgende elementen in het afwikkelingsplan worden opgenomen: a) indien een wezenlijke belemmering is vastgesteld, een beschrijvende samenvatting van de op grond van artikel 16 van Verordening (EU) 2021/23 vereiste maatregelen ter bepaling van de noodzakelijke wijzigingen aan de structuur, de bedrijfsactiviteiten of de risicobeheerkaders en de financiële middelen van de CTP, of elke maatregel ter verbetering van de afwikkelbaarheid van de CTP en het tijdschema voor de gevraagde wijzigingen; b) een beschrijving van de op grond van artikel 16 van Verordening (EU) 2021/23 aangepakte of weggenomen belemmeringen tijdens de periode van twee jaar voorafgaand aan de huidige herziening van de belemmeringen op grond van artikel 15 van die verordening. Artikel 8 Het bepalen van de waarde en verkoopbaarheid van de kritieke functies en activa Wanneer de afwikkelingsautoriteit overeenkomstig artikel 12, lid 7, punt g), van Verordening (EU) 2021/23 een in het afwikkelingsplan op te nemen beschrijving van de procedures voor het bepalen van de waarde en verkoopbaarheid van de kritieke functies en activa opstelt, zorgt zij ervoor dat minimaal de volgende elementen in het afwikkelingsplan worden opgenomen: a) een beschrijving van de methode voor het bepalen van de waarde en verkoopbaarheid van de kritieke functies en activa, zoals de kernbedrijfsonderdelen, bedrijfsactiviteiten en activa van de CTP, voornamelijk gericht op de aspecten die gevolgen kunnen hebben op de waardering, zoals volatiliteit van de markt, ontoegankelijkheid en/of onzekerheid van de marktprijzen, tijdsdruk en juridische problemen; b) indien de in punt a) beschreven methode wezenlijk verschilt van de in het herstelplan toegepaste waarderingsmethode, een beschrijving van de voornaamste redenen waarom de afwikkelingsautoriteit de waarderingsmethode anders heeft beoordeeld en, in voorkomend geval, de wezenlijke gevolgen van dat verschil. Artikel 9 Informatievereisten Wanneer de afwikkelingsautoriteit een beschrijving van de in artikel 12, lid 7, punt h), van Verordening (EU) 2021/23 opgenomen informatievereisten opstelt, zorgt zij ervoor dat minimaal de volgende elementen in het afwikkelingsplan worden opgenomen: a) een beschrijving van de regelingen tussen de afwikkelingsautoriteit en de CTP om de toegang tot informatie en de uitwisseling ervan te waarborgen en van de wijze waarop de informatiesystemen en mechanismen die onmiddellijk relevante gegevens en informatie kunnen produceren en voor de afwikkelingsautoriteit beschikbaar kunnen maken door de CTP in stand zullen worden gehouden; onder meer de procedures om de informatie te dateren en bij wezenlijke veranderingen op gestandaardiseerde wijze te actualiseren; b) een lijst van op grond van artikel 13 van Verordening (EU) 2021/23 vereiste informatie en een beschrijving van de wijze waarop de CTP ervoor wil zorgen dat die informatie wordt geactualiseerd en te allen tijde voor de afwikkelingsautoriteit beschikbaar is. Artikel 10 De wijze waarop afwikkelingsmaatregelen kunnen worden gefinancierd Wanneer de afwikkelingsautoriteit overeenkomstig artikel 12, lid 7, punt i), van Verordening (EU) 2021/23 een uitleg met betrekking tot de financiering van afwikkelingsmaatregelen opstelt, zorgt zij ervoor dat minimaal de volgende elementen in het afwikkelingsplan worden opgenomen: a) een beschrijving van de financiële middelen die men voor het afwikkelingsplan nodig zal hebben, met een duidelijk onderscheid tussen de financieringsbehoeften voor solvabiliteit en liquiditeit, met inbegrip van algemene beschrijvingen met betrekking tot de mogelijke financiële middelen die nodig zullen zijn voor de uitvoering van de afwikkelingsstrategie en voor elk relevant afwikkelingsscenario; b) indien niet alle contractuele verplichtingen en andere regelingen zijn gehandhaafd voor het begin van de afwikkeling van de CTP, een voorafgaande beoordeling van de mogelijke problemen om die verplichtingen en regelingen na te komen met betrekking tot de middelen voor de financiering van afwikkelingsmaatregelen, en of dergelijke vastgestelde problemen de mogelijkheid om de afwikkelingsdoelstellingen tijdig te verwezenlijken ongunstig kunnen beïnvloeden; c) een beschrijving van mogelijke financieringsbronnen van de afwikkeling, met inbegrip van de voornaamste financieringsvoorwaarden, wezenlijke voorafgaande voorwaarden voor het gebruik daarvan, het tijdstip van de beschikbaarheid ervan en eventuele zekerheidsvereisten, voor zover deze vooraf beschikbaar zijn; d) een beschrijving en analyse van de wijze en het tijdstip waarop de CTP een verzoek om het gebruik van centrale-bankfaciliteiten kan indienen, waarbij wordt voldaan aan de verplichting dat afwikkelingsplannen niet mogen uitgaan van toegang tot centrale-bankfaciliteiten onder niet-standaardvoorwaarden; e) een beschrijving en identificatie van activa die kunnen worden gebruikt en of zij naar verwachting als zekerheid in aanmerking komen, en de wijze waarop het verwachte gebruik van de activa tot bezwaring kan leiden, met name wat betreft de waarde en het gebruik van die activa. Artikel 11 Afwikkelingsstrategieën en scenario’s Wanneer de afwikkelingsautoriteit overeenkomstig artikel 12, lid 7, punt j), van Verordening (EU) 2021/23 een gedetailleerde beschrijving van de afwikkelingsstrategieën en -scenario’s opstelt, zorgt zij ervoor dat minimaal de volgende elementen in het afwikkelingsplan worden opgenomen: a) ten minsten negen ontworpen scenario’s voor het afwikkelingsplan op basis van de matrix voor het opstellen van de scenario’s voor het afwikkelingsplan zoals omschreven in de bijlage, of een lijst van alle voor de CTP relevante scenario’s voor het afwikkelingsplan die alle “Soorten scenario’s” omvat als omschreven in de bijlage, die anders mogen zijn ontworpen; b) een beschrijving van de afwikkelingsscenario’s die zijn gekozen op basis van de beoordeling van de afwikkelingsautoriteit waarbij rekening is gehouden met de specifieke kenmerken en de mate van complexiteit van de CTP, en van alle aanvullende in het afwikkelingsplan ontworpen scenario’s; c) de afwikkelingsautoriteit moet voor elke soort scenario instrumenten voor kwantitatieve beoordeling opnemen, indien mogelijk afhankelijk van de toegang tot gegevens die moeten worden gebruikt om de kwantitatieve gevolgen voor de afwikkelingsscenario’s te verkrijgen; indien geen gegevens beschikbaar zijn en deze niet met redelijke inspanningen kunnen worden gegenereerd, moet de afwikkelingsautoriteit in de mate van het mogelijke een kwalitatieve beoordeling van de instrumenten uitvoeren en in het plan opnemen, met inbegrip van nadere gegevens over de wijze waarop voor een bepaald scenario een kwantitatieve beoordeling is uitgevoerd; d) een beschrijving van de voor de afwikkelingsscenario’s gekozen afwikkelingsstrategieën, waarin de volgende punten worden gespecificeerd: i) een gedetailleerde beschrijving van de voornaamste afwikkelingsstrategie die is gekozen, en indien verschillende strategieën zijn gekozen, de wijze waarop de uitvoering ervan verschilt, of het tijdsbestek voor de uitvoering ervan verschilt, en de voornaamste strategische analyse waarop de verschillende keuzes van de gekozen afwikkelingsstrategieën zijn gebaseerd; ii) een gedetailleerde beschrijving van de wijze waarop de afwikkelingsautoriteit de voorgenomen strategieën van het afwikkelingsplan heeft getest, met inbegrip van de wijze waarop rekening is gehouden met de veerkracht van de op basis van het gekozen scenario voorgenomen strategieën en of er problemen of belemmeringen kunnen ontstaan, en zo ja, hoe deze zijn beperkt door de gekozen strategie en het gekozen scenario te herzien; iii) een gedetailleerde beschrijving van de voorwaarden die door de afwikkelingsautoriteit moeten worden beoordeeld om te besluiten of een interventie in het kader van de afwikkelingsstrategie moet worden uitgevoerd, met inbegrip van de voorgenomen afwikkelingsinstrumenten; iv) een gedetailleerde beschrijving van de wijze waarop in de afwikkelingsstrategie rekening wordt gehouden met de gevolgen voor directe en indirecte deelnemers in de CTP en met de onderlinge afhankelijkheden zoals andere verbonden financiëlemarktinfrastructuren en handelsplatformen; v) een gedetailleerde beschrijving van de gevolgen van verschillende afwikkelingsmaatregelen in het kader van de afwikkelingsstrategieën, zoals afwikkelingsinstrumenten waarmee netting sets zouden worden gesplitst, alsook beschrijvingen van de wijze waarop dit van invloed kan zijn op andere aspecten van de werking van de CTP, zoals liquiditeits- en zekerheidsvereisten, en andere soorten afwikkelingsinstrumenten, waaronder de verkoop van een bedrijfsinstrument of de afschrijving of omzetting; vi) een gedetailleerde beschrijving van de wijze waarop in de afwikkelingsstrategie rekening wordt gehouden met de juridische en technische regelingen van de CTP en de continuïteit ervan wordt gewaarborgd, en de wijze waarop het plan de overdracht van haar functies ondersteunt, ook door voorafgaande overeenkomsten met andere financiëlemarktinfrastructuren of relevante dienstverrichters. Artikel 12 Kritieke onderlinge afhankelijkheden Wanneer de afwikkelingsautoriteit een in artikel 12, lid 7, punt k), van Verordening (EU) 2021/23 bedoelde beschrijving van de kritieke onderlinge afhankelijkheden opstelt, zorgt zij ervoor dat minimaal de volgende elementen in het afwikkelingsplan worden opgenomen: a) een beschrijving in het kader van het afwikkelingsplan van alle vastgestelde kritieke onderlinge afhankelijkheden; b) indien geïdentificeerde onderlinge afhankelijkheden als bedoeld in punt a) aanleiding geven tot wezenlijke verschillen ten opzichte van de lijst van kritieke onderlinge afhankelijkheden in het herstelplan, een gedetailleerde beschrijving van de voornaamste redenen waarom de afwikkelingsautoriteit de kritieke onderlinge afhankelijkheden anders heeft beoordeeld, de wezenlijke effecten van die andere beoordeling van kritieke onderlinge afhankelijkheden voor de toepassing van het afwikkelingsplan en de wijze waarop die de afwikkelbaarheid van de CTP kan beïnvloeden; c) een beschrijving van de verschillende soorten entiteiten waar onderlinge afhankelijkheden met de CTP bestaan, met inbegrip van een lijst met alle relevante belanghebbenden, waaronder de directe en indirecte deelnemers van de CTP voor zover het mogelijk is deze te identificeren, eigenaars, financiële dienstverleners zoals liquiditeitsverschaffers, afwikkelingsbanken of -agenten, platformen, investeringsagenten, banken, bewaarnemers en andere dienstverleners, met inbegrip van IT-aanbieders en gegevensverstrekkers, en gekoppelde financiëlemarktinfrastructuren, en hun relevantie voor de afwikkelingsprocedure; d) een beschrijving van de beoordeling van de in punt c) bedoelde entiteiten die een onderlinge afhankelijkheid met de CTP hebben, met vermelding van hun belang voor de CTP, met name waarom zij al dan niet als kritiek zouden worden beschouwd, en of het vermogen van de CTP om haar kritieke functies te blijven verrichten afhankelijk is van deze entiteiten; e) een beschrijving van uitbestedingsregelingen voor aanbieders van kritieke diensten die een deel van de kernactiviteiten van de CTP bestrijken, ook wanneer een andere entiteit de prijs bepaalt en voorziet in systemen voor de clearing, marginberekeningen of andere essentiële onderdelen van de activiteiten van de CTP; f) een beschrijving van de wijze waarop entiteiten waarvan is vastgesteld dat zij een kritieke onderlinge afhankelijkheid hebben met de CTP uit hoofde van punt a), zijn beoordeeld en hoe eventuele vastgestelde risico’s zijn beperkt en aangepakt, met inbegrip van juridische afdwingbaarheid en wettelijke beperkingen van regelingen zoals verrekening en netting, om de operationele continuïteit bij afwikkeling te waarborgen; g) een beschrijving van de wijze waarop het afwikkelingsplan de wezenlijke problemen beperkt die ontstaan wanneer de aanbieder van cruciale uitbestede diensten zijn verplichtingen uit hoofde van uitbestedingsregelingen eventueel niet kan nakomen; h) een beschrijving van de wijze waarop het afwikkelingsplan het potentiële effect van de toepassing van de afwikkelingsinstrumenten op een interoperabele CTP heeft weergegeven, met inbegrip van de doorgifte van cash calls bij afwikkeling of haircuts op variatiemarginwinsten via een interoperabiliteitsregeling; i) een beschrijving van de mogelijke gevolgen voor andere met de CTP verbonden financiëlemarktinfrastructuren, onder meer door het belang van de betrokkenheid van de CTP bij die entiteiten te beoordelen, met inbegrip van de vraag of de afwikkeling van de CTP besmetting kan veroorzaken via financiëlemarktinfrastructuren door het in werking stellen van wanbetalingsprocedures in financiëlemarktinfrastructuren of door andere ondernemingen zonder toegang tot financiëlemarktinfrastructuren te laten. Artikel 13 Kritieke onderlinge afhankelijkheden binnen de groep Wanneer de afwikkelingsautoriteit overeenkomstig artikel 12, lid 7, punt l), van Verordening (EU) 2021/23 een beschrijving van de kritieke onderlinge afhankelijkheden binnen de groep opstelt, zorgt zij ervoor dat minimaal de volgende elementen in het afwikkelingsplan worden opgenomen: a) een beschrijving van de groep waartoe de CTP behoort en een lijst van de groepsentiteiten waarmee de CTP banden heeft, een beoordeling van de groepsentiteiten die als kritieke onderlinge afhankelijkheden binnen de groep moeten worden beschouwd, en een beschrijving van de in het afwikkelingsplan vastgestelde afhankelijkheden binnen de groep; b) indien dergelijke geïdentificeerde onderlinge afhankelijkheden aanleiding geven tot wezenlijke geïdentificeerde verschillen ten opzichte van de lijst van kritieke onderlinge afhankelijkheden binnen de groep in het herstelplan en, indien die verschillen zich voordoen, een gedetailleerde beschrijving van de voornaamste redenen waarom de afwikkelingsautoriteit de kritieke onderlinge afhankelijkheden binnen de groep anders heeft beoordeeld en, in voorkomend geval, de wezenlijke gevolgen van die andere beoordeling en de wijze waarop die de afwikkelbaarheid van de CTP kan beïnvloeden; c) een beschrijving van het effect van afwikkelingsmaatregelen op andere bedrijfsonderdelen van kritieke intragroepsentiteiten en juridische entiteiten, ook indien afwikkelingsmaatregelen van invloed zouden zijn op het vermogen van andere entiteiten om hun activiteiten voort te zetten; d) een beschrijving van de wijze waarop relevante intragroepsentiteiten financiële steun kunnen verlenen, hetzij zoals vooraf overeengekomen, hetzij op vrijwillige basis; e) een beschrijving van de juridische afdwingbaarheid of regelgevende beperkingen die van invloed kunnen zijn op de onderlinge afhankelijkheden binnen de groep; f) een beschrijving van de risicobeperkende maatregelen in verband met de kritieke onderlinge afhankelijkheden binnen de groep die de operationele continuïteit in afwikkeling zullen waarborgen, voor zover dat nodig is om de continuïteit van de kritieke functies van de CTP te handhaven. Artikel 14 Het waarborgen van bepaalde functies van de CTP Wanneer de afwikkelingsautoriteit overeenkomstig artikel 12, lid 7, punt m), van Verordening (EU) 2021/23 een beschrijving opstelt van de wijze waarop bepaalde functies van de CTP worden gewaarborgd, zorgt zij ervoor dat minimaal de beschrijving van de volgende elementen in de afwikkelingsplannen wordt opgenomen: a) elk van de essentiële bedrijfsactiviteiten en -systemen, en een beschrijving van de wijze waarop dergelijke essentiële activiteiten en systemen worden beoordeeld en in stand gehouden door het verstrekken van de opties die zijn geïdentificeerd om continu toegang te blijven houden tot infrastructuren, de processen en operationele regelingen om de continue werking van de in de lijst in artikel 12, lid 7, punt m), van Verordening (EU) 2021/23 opgenomen bedrijfsprocessen in stand te houden en de voornaamste resultaten van de beoordeling; b) de vastgestelde opties om de financiële veerkracht te handhaven; c) de vastgestelde opties om ervoor te zorgen dat contractuele overeenkomsten worden gehandhaafd, met inbegrip van clausules inzake contractuele veerkracht, afwikkelingsbestendige clausules en beperkingen van beëindigingsrechten bij afwikkeling; d) de opties die zijn vastgesteld om ervoor te zorgen dat interne overeenkomsten tijdens de afwikkelingsfase kunnen worden gehandhaafd, met inbegrip van structuren voor marktconforme prijsstelling en permanente toegang tot operationele activa; e) de verschillende in artikel 12, lid 7, punt m), van Verordening (EU) 2021/23 bedoelde regelingen die in het afwikkelingsplan reeds zijn getroffen om tijdens de afwikkeling de continue werking van de bedrijfsprocessen te waarborgen; f) de wijze waarop het afwikkelingsplan de CTP, met gebruikmaking van de vastgestelde opties, in staat zou stellen ononderbroken kritieke clearingdiensten te blijven verlenen, onder meer door gebruik te maken van tussentijdse oplossingen, zoals een koper of een overbruggingsinstelling die gebruik maakt van bestaand personeel en bestaande infrastructuur, of, indien het niet mogelijk is dergelijke oplossingen vooraf te ontwikkelen, een lijst van opties die bij de afwikkeling kunnen worden toegepast en een lijst van informatie die nodig is om dergelijke regelingen en overeenkomsten op korte termijn op te stellen. Artikel 15 Hoe de informatie te verkrijgen die nodig is om de waardering te verrichten Wanneer de afwikkelingsautoriteit overeenkomstig artikel 12, lid 7, punt n), van Verordening (EU) 2021/23 een beschrijving opstelt van de wijze waarop de benodigde informatie wordt verkregen, zorgt zij ervoor dat minimaal de beschrijving van de volgende elementen in de afwikkelingsplannen wordt opgenomen: a) de wijze waarop de afwikkelingsautoriteit en de onafhankelijke taxateur de benodigde informatie zullen verkrijgen om de in artikel 24 van Verordening (EU) 2021/23 bedoelde waardering te verrichten; b) de informatie en de processen om binnen een passende termijn en op passende wijze de informatie te kunnen leveren die nodig is voor waarderingen, met name uit hoofde van titel V, hoofdstuk II van Verordening (EU) 2021/23, en voor de verkoopbaarheid, met name uit hoofde van de vereisten voor het instrument van de verkoop van de onderneming en het instrument van de overbruggings-CTP; c) de wijze waarop relevante marktgegevens door de CTP worden verzameld, opgeslagen, gestructureerd, georganiseerd en geactualiseerd en hoe dergelijke voor het afwikkelingsplan relevante marktgegevens zo dicht mogelijk bij de waarderingsdatum worden opgesteld en gevalideerd; d) de wijze waarop de financiële overzichten en de verplichte verslaglegging door de CTP worden opgesteld en periodiek worden geactualiseerd en de wijze waarop dergelijke informatie zo dicht mogelijk bij de waarderingsdatum wordt voorbereid, gedetailleerd en gevalideerd, waaruit blijkt dat de waarderingen van activa en passiva volledig zijn; e) de wijze waarop de gedetailleerdheid van de informatie voldoende is om de afwikkelingsautoriteit en de onafhankelijke taxateur in staat te stellen maatregelen te nemen in het kader van het afwikkelingsplan, door te voorzien in vereisten inzake de mate van granulariteit die nodig is voor de waardering, ook wanneer de informatie details moet bevatten over posities per onderdeel of portefeuille, transacties en zekerheden en het eigen kapitaal van de CTP; f) de regels, de voornaamste methoden, aannames en beoordelingen die de CTP heeft gebruikt bij het opstellen van de financiële overzichten en de verplichte verslaglegging; g) de wijze waarop informatie wordt georganiseerd, gekenmerkt en gestructureerd en hoe deze door de afwikkelingsautoriteit en de onafhankelijke taxateur op doeltreffende en veilige wijze kan worden gebruikt en geanalyseerd om ervoor te zorgen dat de afwikkelingsautoriteit over de informatie beschikt die nodig is om in het kader van het afwikkelingsplan maatregelen te nemen. Artikel 16 Beoordeling van gevolgen voor werknemers Wanneer de afwikkelingsautoriteit overeenkomstig artikel 12, lid 7, punt o), van Verordening (EU) 2021/23 de beoordeling van de gevolgen voor de werknemers opstelt, zorgt zij ervoor dat minimaal de volgende elementen in het afwikkelingsplan tot uiting komen: a) een beschrijving van de verschillende soorten werknemers en een classificatie van de wijze waarop de verschillende soorten werknemers in een afwikkelingssituatie moeten worden geïnformeerd en beheerd en de verwachte gevolgen van het plan voor de verschillende soorten werknemers van de CTP; b) een beschrijving van de wijze waarop het verlies van kritieke werknemers vóór de afwikkeling kan worden beperkt en hoe in een afwikkeling doeltreffende stimulansen kunnen worden gecreëerd om op basis van hun waarde en relevantie geïdentificeerde kritieke werknemers tijdens een afwikkelingsfase te behouden; daarbij wordt rekening gehouden met de volgende aspecten: i) alle regelgevingsprocedures die bij afwikkeling moeten worden gevolgd, ii) beoordelingen van de beoogde doeltreffendheid van stimuleringsstructuren, iii) de mogelijkheid om wijzigingen aan te brengen in arbeidsovereenkomsten, -voorwaarden en -organisatie tijdens een afwikkelingsfase, en iv) een raming van alle daaraan verbonden kosten voor het aanhouden van kritieke werknemers of het aanwerven van personeel, met inbegrip van een beoordeling van eventuele daaraan verbonden kosten, rekening houdend met de relevante nationale regels voor compensatie en vergoedingen tijdens afwikkeling; c) een beschrijving van het plan voor de communicatie met de werknemers, met inbegrip van een beschrijving van de beoogde procedures om de werknemers te raadplegen tijdens het afwikkelingsproces, waarbij rekening wordt gehouden met eventuele nationale regels en stelsels voor dialoog met de sociale partners, het management, de eigenaars en de vakbonden. Artikel 17 Communicatieplan Wanneer de afwikkelingsautoriteit overeenkomstig artikel 12, lid 7, punt p), van Verordening (EU) 2021/23 een beschrijving van het communicatieplan opstelt, zorgt zij ervoor dat minimaal de beschrijving van de volgende elementen in de afwikkelingsplannen worden opgenomen: a) het communicatieplan, met vermelding van: i) wie de media en het publiek informeert; ii) het tijdstip waarop de media en het publiek moeten worden geïnformeerd; iii) wat moet worden meegedeeld, om te waarborgen dat overeenkomstig Verordening (EU) 2021/23 enkel openbare informatie over het afwikkelingsplan wordt meegedeeld; b) de operationele regelingen en procedures van het communicatieplan, de criteria voor de toepassing van de communicatiestrategie, de geschiktheid van het communicatieplan en de wijze waarop het plan het doel bereikt om ervoor te zorgen dat het communicatie- en openbaarmakingsplan van de CTP erin slaagt op transparante wijze te handelen; c) bijzonderheden waarbij onderscheid wordt gemaakt tussen wettelijk vereiste formele kennisgevingen en vrijwillig uitgevoerde communicatie met een beschrijving van de wijze waarop in het afwikkelingsplan rekening is gehouden met verschillende regelgevingsvereisten voor de openbaarmaking van informatie, met name wanneer dergelijke informatie van invloed kan zijn op kritieke diensten op de financiële markt en wanneer de CTP een beursgenoteerde onderneming is of eigendom is van een beursgenoteerde onderneming; d) de wijze waarop in het afwikkelingsplan mogelijke wezenlijke negatieve marktreacties op de afwikkeling van een CTP zijn beoordeeld en hoe in het plan wordt beoogd dergelijke mogelijk negatieve marktreacties bij de openbaarmaking van informatie te beperken. Artikel 18 Essentiële bedrijfsactiviteiten en systemen Wanneer de afwikkelingsautoriteit overeenkomstig artikel 12, lid 7, punt q), van Verordening (EU) 2021/23 een beschrijving van de essentiële bedrijfsactiviteiten en systemen opstelt, zorgt zij ervoor dat minimaal de beschrijving van de volgende elementen in de afwikkelingsplannen worden opgenomen: a) de in het afwikkelingsplan geïdentificeerde essentiële bedrijfsactiviteiten en systemen; b) indien de geïdentificeerde bedrijfsactiviteiten en systemen wezenlijk verschillen van de in het herstelplan geïdentificeerde essentiële bedrijfsactiviteiten en systemen, een beschrijving van de voornaamste redenen waarom de afwikkelingsautoriteit de essentiële bedrijfsactiviteiten en systemen anders heeft beoordeeld, de wezenlijke gevolgen van die andere beoordeling en de wijze waarop die de afwikkelbaarheid van de CTP kan beïnvloeden; c) de wijze waarop dergelijke essentiële bedrijfsactiviteiten en systemen worden geïdentificeerd, de criteria die worden toegepast en de drempels die worden gebruikt om deze te onderscheiden van andere bedrijfsactiviteiten en systemen van de CTP die niet als essentiële bedrijfsactiviteiten en systemen mogen worden beschouwd. Artikel 19 Kennisgeving aan het afwikkelingscollege Wanneer de afwikkelingsautoriteit overeenkomstig artikel 12, lid 7, punt r), van Verordening (EU) 2021/23 een beschrijving van de regeling voor kennisgeving aan het afwikkelingscollege opstelt, zorgt zij ervoor dat minimaal de beschrijving van de volgende elementen in de afwikkelingsplannen worden opgenomen: a) de procedures en processen die moeten worden gevolgd bij de kennisgeving aan het afwikkelingscollege, en met name de informatie over verspreidingslijsten, modeldocumenten en tijdschema’s over de wijze en het tijdstip waarop het afwikkelingscollege in kennis moet worden gesteld; b) de procedures voor de actualisering van de verspreidingslijsten; c) de regelingen voor het testen van het proces van kennisgeving aan het afwikkelingscollege, met inbegrip van informatie over de reikwijdte en de frequentie van dergelijke tests en procedures om tekortkomingen zoals fouten, misverstanden of vertragingen aan te pakken. Artikel 20 Maatregelen ter facilitering van de overdraagbaarheid van posities en verwante activa Wanneer de afwikkelingsautoriteit overeenkomstig artikel 12, lid 7, punt s), van Verordening (EU) 2021/23 een beschrijving van de maatregelen ter facilitering van de overdraagbaarheid van posities en verwante activa opstelt, zorgt zij ervoor dat minimaal de beschrijving van de volgende elementen in de afwikkelingsplannen worden opgenomen: a) een beoordeling van de vraag of de overdraagbaarheid van posities en verwante activa aan een andere CTP mogelijk is, met inbegrip van een beoordeling van de haalbaarheid en de waarschijnlijke uitkomst ervan en een beoordeling van de situatie waarin de overdraagbaarheid of overdracht uiteindelijk niet mogelijk is; b) de wijze waarop de CTP de relevante gegevens bijhoudt over posities in omnibus- en gescheiden rekeningen van cliënten overeenkomstig Verordening (EU) nr. 648/2012 van het Europees Parlement en de Raad ( 3 ) en hoe de CTP nadere gegevens kan verstrekken over de middelen en systemen die beschikbaar zijn om actuele informatie bij te houden die bij afwikkeling snel kan worden verstrekt om ervoor te zorgen dat posities van cliënten bij de CTP, voor zover deze identificeerbaar zijn, kunnen worden geïdentificeerd en met succes kunnen worden overgedragen; c) de maatregelen ter facilitering van de overdraagbaarheid van posities en verwante activa van de clearingleden en cliënten van de in gebreke zijnde CTP aan een andere CTP of een overbruggings-CTP. Artikel 21 Inwerkingtreding Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 14 maart 2023. Voor de Commissie De voorzitter Ursula VON DER LEYEN ( 1 ) PB L 22 van 22.1.2021, blz. 1 . ( 2 ) Verordening (EU) nr. 1095/2010 van het Europees Parlement en de Raad van 24 november 2010 tot oprichting van een Europese toezichthoudende autoriteit (Europese Autoriteit voor effecten en markten), tot wijziging van Besluit nr. 716/2009/EG en tot intrekking van Besluit 2009/77/EG van de Commissie ( PB L 331 van 15.12.2010, blz. 84 ). ( 3 ) Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( PB L 201 van 27.7.2012, blz. 1 ). BIJLAGE Betreffende de scenario’s die in het afwikkelingsplan van de CTP moeten worden opgenomen Soorten scenario’s (Artikel 12, lid 3, punt a), en artikel 12, lid 7, punt j) van Verordening (EU) 2021/23) Factoren om de soorten scenario’s te beschrijven (Artikel 12, lid 3, punt a), en artikel 12, lid 7, punt j) van Verordening (EU) 2021/23) Wanbetalingsscenario — Onsuccesvol herstel wanneer de CTP niet over voldoende middelen en instrumenten beschikt om tot een succesvol herstel te komen Stel een scenario vast waarin een CTP liquiditeitstekorten niet volledig heeft aangepakt of geen regelingen voor de toewijzing van verliezen heeft vastgesteld die ongedekte kredietverliezen volledig aanpakken. Als gevolg daarvan zijn de herstelmiddelen en -instrumenten ontoereikend om verliezen op te vangen en financiële middelen aan te vullen tot minimale regelgevingsvereisten. Wanbetalingsscenario — Ontbreken van regelingen voor verliestoewijzing Stel een scenario vast waarin de in het herstelplan opgenomen regelingen voor de toewijzing van verliezen van de CTP niet naar behoren functioneren en de geplande middelen of instrumenten bijgevolg niet of niet voldoende beschikbaar zijn op het moment van herstel. Wanbetalingsscenario — Verschillende clearingleden voldoen niet aan hun verplichtingen in het kader van de herstelmaatregelen van de CTP Stel een scenario vast waarin verschillende clearingleden niet voldoen aan hun verplichtingen in het kader van de herstelmaatregelen van de CTP. Indien de groep in gebreke blijvende clearingleden voldoende groot is of indien het feit dat zij hun verplichtingen niet nakomen tot een algemeen verlies van vertrouwen in de CTP leidt, is het mogelijk dat de CTP niet in staat is haar activiteiten voort te zetten. Wanbetalingsscenario — Tijdstip van afwikkelingsmaatregelen Stel een scenario vast waarin de betrokken autoriteiten bepalen dat de afwikkeling moet worden geïnitieerd voordat sommige van de regelingen of instrumenten in het kader van het herstelplan van de CTP worden toegepast. In dit scenario hebben de betrokken autoriteiten vastgesteld dat de toepassing van herstelregelingen of -instrumenten in de heersende marktomstandigheden de financiële stabiliteit en/of de continuïteit van kritieke functies in gevaar kan brengen. Niet-wanbetalingsscenario — Beleggingsrisico’s Stel een scenario vast waarin verliezen op beleggingen van initiële margin of activa van een wanbetalingsfonds kunnen ontstaan, bijvoorbeeld als een beleggingstegenpartij faalt. Het is mogelijk dat een CTP dergelijke verliezen moet dragen als de instrumenten voor verliestoewijzing in de regels van de CTP deze verliezen niet op een andere manier dekken. Er kunnen ook verliezen optreden als gevolg van de belegging van eigen financiële middelen van een CTP, waaronder SITG en SSITG. Beleggingsverliezen zouden plotseling kunnen intreden. Niet-wanbetalingsscenario — In gebreke blijvende dienstverrichters Stel een scenario vast waarin de CTP de tijdige toegang tot haar activa zou kunnen verliezen, niet meer in staat zou zijn margins te innen of niet meer in staat zou zijn niet-contante zekerheden of beleggingen om te zetten in contanten wanneer een bewaarnemer, bewaarder, betalings- of afwikkelingsbank, een betalingssysteem, een effectenafwikkelingssysteem of een andere entiteit die soortgelijke diensten verleent in gebreke blijft. Dit kan leiden tot liquiditeits- en/of solvabiliteitsproblemen voor een CTP, afhankelijk van de aard of de gevolgen van het in gebreke blijven en de tijd die nodig is om opnieuw toegang tot de activa te krijgen. Niet-wanbetalingsscenario — Gebeurtenissen met een operationeel risico Stel een scenario vast waarin financiële verliezen of liquiditeitsproblemen het gevolg zijn van een reeks operationele tekortkomingen, zoals menselijke fouten, storingen in de informatietechnologie, fraude, cyberincidenten of wanprestatie van verkopers of dienstverrichters. Een CTP kan rechtstreeks operationele verliezen lijden (primaire verliezen) of als gevolg van de juridische stappen die zijn ondernomen door anderen die door de gebeurtenis worden getroffen (secundaire verliezen). Gebeurtenissen met operationeel risico kunnen plots plaatsvinden, maar voor bepaalde verliezen, met name secundaire verliezen, kan het jaren duren voordat zij volledig tot uiting komen. Niet-wanbetalingsscenario — Financiële verliezen (uitgebreide verliestoewijzingsregelingen voor bewaarneming en beleggingsverliezen die de CTP maakt als gevolg van haar clearing- en afwikkelingsactiviteiten) Stel een scenario vast waarin de CTP niet over voldoende financiële middelen of instrumenten beschikt om niet-wanbetalingsverliezen te dekken (met inbegrip van verliezen als gevolg van juridische risico’s, met inbegrip van wettelijke, regelgevings-, handhavings- of contractuele sancties die tot aanzienlijke verliezen of onzekerheid voor de CTP kunnen leiden en waarbij het lang kan duren voor zij tot uiting komen). In dit scenario zouden de niet-wanbetalingsverliezen groter zijn dan de kapitaal- en voorwaardelijke middelen van de CTP (bv. verzekering, garanties van moederonderneming). In een scenario waarin de clearingleden van de CTP ook verliezen zouden moeten dragen, zouden de totale beschikbare middelen ontoereikend zijn om de verliezen te dekken en/of het kapitaal weer aan te vullen tot het vereiste minimum. Stel een scenario vast waarin de in het herstelplan uiteengezette regelingen van de CTP ter dekking van (specifieke) niet-wanbetalingsverliezen niet kunnen worden gebruikt of niet naar behoren functioneren. De geplande middelen of instrumenten zijn bijgevolg niet of niet voldoende beschikbaar op het moment van herstel. Stel een scenario vast waarin de clearingleden van de CTP niet voldoen aan hun verplichtingen in het kader van de herstelmaatregelen van de CTP. In dit scenario voldoen clearingleden niet aan de toepasselijke verplichtingen inzake verliestoewijzing of aanvulling. Stel een scenario vast waarin de aandeelhouders van de CTP de herstelmaatregelen van de CTP niet steunen. In dit scenario worden de niet-wanbetalingsverliezen van de CTP die niet elders zijn toegewezen niet gedekt door de moederonderneming of andere aandeelhouders van de CTP en/of zijn deze niet bereid de CTP te herkapitaliseren, ongeacht of er sprake is van een contractuele verbintenis, een garantie van de moederonderneming of een soortgelijke regeling om al dan niet financiële middelen te verstrekken. Stel een scenario vast waarin de betrokken autoriteiten bepalen dat de afwikkeling moet worden geïnitieerd voordat sommige herstelregelingen of -instrumenten worden toegepast of de CTP wordt geliquideerd. In dit scenario zijn de herstel- en liquidatieregelingen in overeenstemming met de beginselen voor financiëlemarktinfrastructuren, maar hebben de relevante autoriteiten besloten dat de toepassing ervan in de heersende marktomstandigheden de financiële stabiliteit en/of de continuïteit van kritieke functies in gevaar kan brengen. Gebeurtenis(sen) als oorzaak van gelijktijdige verliezen bij wanbetaling en niet-wanbetaling — Dit scenario behandelt de situatie waarin er sprake is van samenloop van verliezen bij wanbetaling en niet-wanbetaling als gevolg van één gebeurtenis of als gevolg van verschillende gebeurtenissen die zich binnen een kortere tijdspanne voordoen. Stel een scenario vast waarin er specifieke entiteiten zijn die materiële bronnen zijn van verliezen bij zowel wanbetaling als niet-wanbetaling; specifieke scenario’s waarin de effecten worden geanalyseerd van wanbetalingen die op deze entiteiten van invloed zijn, kunnen relevant zijn. Hou rekening met de gevallen waarin clearingleden niet-wanbetalingsverliezen zouden dragen die van invloed zijn op het traject van verliesvermeerdering en waar er wezenlijke verschillen zijn tussen verschillende combinaties van wanbetalingen en niet-wanbetalingen met betrekking tot de beschikbare instrumenten, het gebruik van instrumenten, verliestrajecten of gevolgen voor belanghebbenden.",
  "source": "EUR LEX"
}