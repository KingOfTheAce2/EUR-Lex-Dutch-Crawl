{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:51999AG0106(01):NL:HTML\">",
  "content": "EUR-Lex - 51999AG0106(01) - NL Avis juridique important | 51999AG0106(01) ADVIES VAN DE RAAD van 1 december 1998 betreffende het convergentieprogramma van Denemarken, 1998-2005 Publicatieblad Nr. C 003 van 06/01/1999 blz. 0001 - 0002 ADVIES VAN DE RAAD van 1 december 1998 betreffende het convergentieprogramma van Denemarken, 1998-2005 (1999/C 3/01) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid (1), inzonderheid artikel 9, leden 1 en 2, Gelet op de aanbeveling van de Commissie, Na raadpleging van het Monetair Comité, BRENGT HET VOLGENDE ADVIES UIT: De Raad heeft op 1 december 1998 het convergentieprogramma van Denemarken voor de periode 1998-2005 besproken. Volgens plan moet de begroting van het programma uiterlijk 2001 een overschot van 2,6 % van het BNP en uiterlijk 2005 3,5 % van het BBP bedragen. De Raad acht het juist dat het programma gericht is op consolidatie van de begroting met behulp van een voortgezette structurele hervorming. De Raad is tevens van mening dat het programma strookt met de globale richtsnoeren voor het economisch beleid. Het programma is gebaseerd op een macro-economische prognose die wijst op een vertraging in de sterke groei van de laatste jaren ten gevolge van de binnenlandse vraag naar een reële groei van het BBP van ruim 2 % tegen het eind van de prognoseperiode. Om dit macro-economische scenario werkelijkheid te doen worden is een voortgezette groei van de werkgelegenheid door een hervorming van de arbeidsmarkt van wezenlijk belang, gezien de hoge capaciteitsbenuttingsgraad en de krappe arbeidsmarkt in Denemarken. De Raad merkt op dat de verwezenlijking van het groeiscenario realistisch lijkt, maar onder andere een voortgezette hervorming van de aanbodzijde van de Deense economie vergt. Wat de inflatie betreft, blijft Denemarken met enige speelruimte voldoen aan het convergentiecriterium. De vastgestelde wisselkoers met de euro is een belangrijke voorwaarde voor een blijvend lage inflatie. De onderliggende inflatie ten gevolge van binnenlandse factoren is echter in 1998 duidelijk toegenomen en gezien het verre ontwikkelingsstadium van Denemarken in de zakencyclus en de krappe arbeidsmarkt bestaat er voor de toekomst gevaar van inflatie. Inflationaire tendensen zouden met fiscaal beleid en vooral met verdere structurele verbeteringen van de arbeidsmarkt moeten worden tegengegaan. Denemarken voldoet reeds geruime tijd aan het convergentiecriterium voor de rentevoet op lange termijn. Dat uis een teken dat de markten vertrouwen hebben in de wisselkoersdoelstelling van het Deense monetaire beleid. De Raad constateert met voldoening dat de Deense deelneming aan ERM2 Denemarken in staat zal stellen de geloofwaardigheid van zijn monetair beleid verder te vergroten. De Raad verwelkomt de strategie van het programma het algemene begrotingsoverschot van de regering over de prognoseperiode te verhogen tot een overschot van 2,6 % van het BBP uiterlijk 2001 en 3,5 % van het BBP uiterlijk 2005. Dat zal bereikt worden via een matiging van de belastingdruk, die ruimschoots gecompenseerd wordt door een vermindering van de primaire uitgaven en lagere nettorentebetalingen. In dit verband is de Raad van oordeel dat een strakkere beheersing van de overheidsuitgaven geboden is. De Raad constateert dat de brutoschuldquote van de overheid in Denemarken naar verwachting in 1998 tot onder 60 % zal dalen. De Raad verwelkomt ook de verdere vermindering van de schuldquote tot minder dan 40 % van het BBP uiterlijk 2005. De Raad neemt er met voldoening nota van dat de vermindering van de schuldquote bereikt zal worden door significante overschotten in het primaire saldo. De Raad constateert met voldoening dat de huidige basisbegrotingspositie van Denemarken al strookt met de eisen van het stabiliteits- en groeipact. Het programma voorziet in verdere verbeteringen van het regeringsoverschot, waarmee de veiligheidsmarge vergroot wordt, hetgeen ruimte biedt voor de werking van de behoorlijk ruime Deense automatische stabilisatiefactoren. Dat Denemarken niet meedoet met de eenheidsmunt kan zo'n ruimere veiligheidsmarge inderdaad nodig maken. De Raad verwelkomt de in het programma opgenomen structurele hervormingen. De belastinghervorming, die in de periode 1999-2002 tot stand zal worden gebracht, zou moeten leiden tot een toeneming van de particuliere spaargelden en een vermindering van de onevenwichtigheden in het huidige belastingsysteem. De hervorming van de arbeidsmarkt, die reeds door de regering is voorgesteld, zal van wezenlijk belang zijn voor een verdere verbetering van de werking van de arbeidsmarkt. De Raad moedigt de Deense regering aan verdere maatregelen te treffen indien de voorgestelde hervormingen ontoereikend mochten blijken. (1) PB L 209 van 2.8.1997, blz. 1.",
  "source": "EUR LEX"
}