{
  "url": "http://www.w3.org/1999/xhtml\">",
  "content": "LI2023228NL.01000601.xml 15.9.2023 NL Publicatieblad van de Europese Unie LI 228/6 UITVOERINGSBESLUIT (GBVB) 2023/1780 VAN DE RAAD van 15 september 2023 tot uitvoering van Besluit 2011/235/GBVB betreffende beperkende maatregelen tegen bepaalde personen en entiteiten vanwege de situatie in Iran DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 31, lid 2, Gezien Besluit 2011/235/GBVB van de Raad van 12 april 2011 betreffende beperkende maatregelen tegen bepaalde personen en entiteiten vanwege de situatie in Iran ( 1 ) , en met name artikel 3, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 12 april 2011 heeft de Raad Besluit 2011/235/GBVB vastgesteld. (2) Op 25 september 2022 heeft de hoge vertegenwoordiger van de Unie voor buitenlandse zaken en veiligheidsbeleid namens de Unie een verklaring afgelegd waarin hij zijn afschuw uitsprak over het wijdverbreide en onevenredige gebruik van geweld door de Iraanse veiligheidsdiensten tegen vreedzame demonstranten, waarbij hij opmerkte dat dit tot het verlies van levens en een groot aantal gewonden heeft geleid. In die verklaring werd er tevens op gewezen dat degenen die verantwoordelijk zijn voor de moord op Mahsa Amini ter verantwoording moeten worden geroepen, en werden de Iraanse autoriteiten ertoe opgeroepen te zorgen voor transparante en geloofwaardige onderzoeken om klaarheid inzake het aantal doden en arrestaties te verschaffen, alle vreedzame demonstranten vrij te laten en alle gedetineerden een eerlijke rechtsgang te bieden. Voorts werd benadrukt dat het besluit van Iran om de toegang tot internet danig te beperken en platformen voor instant messaging te blokkeren, een flagrante schending van de vrijheid van meningsuiting is. Tot slot werd in de verklaring gesteld dat de Unie alle beschikbare mogelijkheden zal nagaan om de moord op Mahsa Amini en de respons van de Iraanse veiligheidsdiensten op de daaropvolgende betogingen aan de orde te stellen. (3) In dat verband en in overeenstemming met de toezegging van de Unie om alle zorgwekkende kwesties met betrekking tot Iran, waaronder de mensenrechtensituatie, aan te pakken, zoals de Raad nog eens heeft bevestigd in zijn conclusies van 12 december 2022, moeten vier personen en zes entiteiten worden opgenomen op de lijst van personen en entiteiten die onderworpen zijn aan beperkende maatregelen in de bijlage bij Besluit 2011/235/GBVB. (4) Besluit 2011/235/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 De bijlage bij Besluit 2011/235/GBVB wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de datum van de bekendmaking ervan in het Publicatieblad van de Europese Unie . Gedaan te Brussel, 15 september 2023. Voor de Raad De voorzitter P. NAVARRO RÍOS ( 1 ) PB L 100 van 14.4.2011, blz. 51 . BIJLAGE De volgende personen en entiteiten worden toegevoegd aan de lijst van personen en entiteiten in de bijlage bij Besluit 2011/235/GBVB: Personen Naam Informatie ter identificatie Motivering Datum van plaatsing op de lijst “234. PARVAR Gholamhossein Gheib Functie: Plaatsvervangend opperbevelhebber van de Islamitische Revolutionaire Garde in het centrale “Imam Ali”-hoofdkwartier van de veiligheidsdiensten. Nationaliteit: Iraanse Geslacht: man Gholamhossein Gheib Parvar is plaatsvervangend opperbevelhebber van de Islamitische Revolutionaire Garde in het centrale “Imam Ali”-hoofdkwartier van de veiligheidsdiensten. In die hoedanigheid was hij in het centrale “Imam Ali”-hoofdkwartier van de veiligheidsdiensten, dat is opgericht om de volksprotesten te onderdrukken, verantwoordelijk voor het doden en onderdrukken van demonstranten tijdens de landelijke protesten in november 2019. In zijn vorige functie als hoofd van de Basij-organisatie was hij verantwoordelijk voor het doden en hardhandig onderdrukken van demonstranten door troepen onder zijn bevel tijdens de landelijke protesten van december 2017 tot en met januari 2018 in Iran. Gholamhossein Gheib Parvar is derhalve verantwoordelijk voor ernstige schendingen van de mensenrechten in Iran. 15.9.2023 235. SHAHRESTANI Hassan Mofakhami حسن مفخمی شهرستانی (ook bekend als MOFAKHAMI-SHAHRESTANI Hassan; MOFAKHAMISHAHRESRANI Hassan) Functie: Commandant van de politie van de provincie Mazandaran Nationaliteit: Iraanse Geslacht: man Hassan Mofakhami Shahrestani is de commandant van de politie van de provincie Mazandaran. Hij heeft een lange geschiedenis in het uitoefenen van functies waarbij vreedzame protesten met geweld worden neergeslagen. In juni 2023 heeft hij expliciet het bevel gegeven om de nek te breken van iedereen die de hijab-norm probeert te schenden. Hassan Mofakhami Shahrestani is derhalve verantwoordelijk voor ernstige schendingen van de mensenrechten in Iran. 15.9.2023 236. HABIBI Roham Bakhsh رهام بخش حبیبی (ook bekend als HABIBI Roham-Bakhsh; HABIBI Rohambakhsh) Functie: Commandant van de politie van de provincie Fars Nationaliteit: Iraanse Geslacht: man Roham Bakhsh Habibi is de commandant van de politie van de provincie Fars en heeft een verleden in verband met het gewelddadig onderdrukken van vreedzame protesten. Als commandant van de politie van de provincie Fars is hij verantwoordelijk voor massale arrestaties van demonstranten en heeft hij opdracht gegeven voor het gebruik van dodelijke wapens tegen ongewapende demonstranten in die provincie tijdens de landelijke protesten van november 2019. Naar verluidt hebben troepen onder zijn bevel in de provincie Fars in november 2019 protesten op gewelddadige wijze neergeslagen en mensen gedood. Roham Bakhsh Habibi is derhalve verantwoordelijk voor ernstige schendingen van de mensenrechten in Iran. 15.9.2023 237. TAHAMI Seyyed Javad سید جواد تهامی (ook bekend als TAHAMI Seyed Javad) (ook bekend als سید جواد تهامی) Functie: gevangenisambtenaar van de Fardisgevangenis/Kachuigevangenis Nationaliteit: Iraanse Geslacht: man Seyyed Javad Tahami is het hoofd van de Kachuigevangenis (ook bekend als de Fardisgevangenis) en houdt in die hoedanigheid toezicht op alle activiteiten in de gevangenis. De Kachuigevangenis is een instelling die wordt beheerd door de afdeling gevangenissen van de rechterlijke macht en die geregeld wordt gebruikt voor het opsluiten van politieke gevangenen, in erbarmelijke omstandigheden die hun mensenrechten schenden. Daarnaast blijkt dat er in de gevangenis executies hebben plaatsgevonden. Seyyed Javad Tahami is derhalve verantwoordelijk voor ernstige schendingen van de mensenrechten in Iran. 15.9.2023” Entiteiten Naam Informatie ter identificatie Motivering Datum van plaatsing op de lijst “38. Tasnim Cultural Institution Organization (ook bekend als Tasnim News Agency) خبرگزاری تسنیم Soort entiteit: mediakanaal Plaats van registratie: Iran Datum van registratie: 30 juni 2012 Tasnim News agency is het grootste mediakanaal dat banden heeft met de Islamitische Revolutionaire Garde en dient als propagandamachine voor het Iraanse regime, dat in zijn verslaggeving vaak de harde lijn van de Iraanse regering weergeeft. Het nieuwskanaal is verantwoordelijk voor het publiceren van valse bekentenissen door demonstranten op zijn website en socialemedia-accounts, en voor het posten van foto’s van demonstranten op sociale media en het vragen van lezers om hen te identificeren. Tasnim News is derhalve verantwoordelijk voor ernstige schendingen van de mensenrechten in Iran. 15.9.2023 39. Hoge Raad voor Cyberspace (SCC) Soort entiteit: overheidsinstantie Plaats van registratie: Iran Datum van registratie: 2012 De Hoge Raad voor Cyberspace (SCC) is verantwoordelijk voor het beperken van de toegang tot het internet voor de Iraanse bevolking om protesten te voorkomen of te onderdrukken en de toegang tot open en vrije informatie in te perken, waardoor de vrijheid om zonder inmenging meningen te koesteren en om via elk medium en over landsgrenzen heen inlichtingen en denkbeelden te vergaren, te ontvangen en te verstrekken, wordt geschonden. De SCC is derhalve verantwoordelijk voor ernstige schendingen van de mensenrechten in Iran. 15.9.2023 40. Centrale gevangenis van Sanandaj زندان مرکزی سنندج Soort entiteit: gevangenis Plaats van registratie: Koerdistan, Noordwest-Iran De centrale gevangenis van Sanandaj is een instelling die wordt beheerd door de afdeling gevangenissen van de rechterlijke macht en die geregeld gebruikt wordt voor het opsluiten van politieke gevangenen, in erbarmelijke omstandigheden die hun mensenrechten schenden. Daarnaast blijkt dat er in de gevangenis talrijke executies hebben plaatsgevonden. De centrale gevangenis van Sanandaj is derhalve verantwoordelijk voor ernstige schendingen van de mensenrechten in Iran. 15.9.2023 41. Zahedangevangenis زندان مرکزی زاهدان Soort entiteit: gevangenis Plaats van registratie: Zahedan, Iran De Zahedangevangenis is een instelling die wordt beheerd door de afdeling gevangenissen van de rechterlijke macht en die geregeld gebruikt wordt voor het opsluiten van politieke gevangenen, in erbarmelijke omstandigheden die hun mensenrechten schenden. Daarnaast blijkt dat er in de gevangenis massa-executies hebben plaatsgevonden. De Zahedangevangenis is derhalve verantwoordelijk voor ernstige schendingen van de mensenrechten in Iran. 15.9.2023 42. Centrale gevangenis van Isfahan (ook bekend als Dastgerd Prison; Prison of Isfahan; Esfahan Prison; Isfahan Prison) Soort entiteit: gevangenis Plaats van registratie: Isfahan, Iran De centrale gevangenis van Isfahan is een instelling die wordt beheerd door de afdeling gevangenissen van de rechterlijke macht en die geregeld gebruikt wordt voor het opsluiten van politieke gevangenen, in erbarmelijke omstandigheden die hun mensenrechten schenden. Daarnaast blijkt dat er in de gevangenis talrijke executies hebben plaatsgevonden. De centrale gevangenis van Isfahan is derhalve verantwoordelijk voor ernstige schendingen van de mensenrechten in Iran. 15.9.2023 43. Kachuigevangenis (ook bekend als Kachouii Prison; Kechoui Prison; Kachuyi Prison; Fardis Prison) Soort entiteit: gevangenis Plaats van registratie: Karaj, provincie Alborz, Iran De Kachuigevangenis is een instelling die wordt beheerd door de afdeling gevangenissen van de rechterlijke macht en die geregeld wordt gebruikt voor het opsluiten van politieke gevangenen, in erbarmelijke omstandigheden die hun mensenrechten schenden. Daarnaast blijkt dat er in de gevangenis executies hebben plaatsgevonden. De Kachuigevangenis is derhalve verantwoordelijk voor ernstige schendingen van de mensenrechten in Iran. 15.9.2023”",
  "source": "EUR LEX"
}