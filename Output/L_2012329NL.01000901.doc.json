{
  "url": "http://www.w3.org/1999/xhtml\">",
  "content": "L_2012329NL.01000901.xml 29.11.2012 NL Publicatieblad van de Europese Unie L 329/9 UITVOERINGSVERORDENING (EU) Nr. 1112/2012 VAN DE COMMISSIE van 23 november 2012 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de tarief- en statistieknomenclatuur en het gemeenschappelijk douanetarief ( 1 ) , en met name artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er dient te worden bepaald dat een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, door de houder van die inlichting nog drie maanden mag worden gebruikt op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 23 november 2012. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een geïsoleerde kabel (een zogenoemde „USB-kabel”) met een lengte van 1 m die bestaat uit geïsoleerde ineengedraaide draden en aan beide uiteinden is voorzien van USB-verbindingsstukken. De kabel maakt het mogelijk gegevens over te dragen tussen verschillende soorten apparaten. Hij maakt het ook mogelijk elektrische energie te leveren aan die apparaten of ze op te laden. 8544 42 90 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 8544 , 8544 42  en 8544 42 90 . Gegevensoverdracht tussen twee apparaten waarbij geen telecommunicatietechnologie, zoals Ethernet, wordt gebruikt, wordt niet als telecommunicatie in de zin van onderverdeling 8544 42 10  beschouwd. Bijgevolg is indeling onder onderverdeling 8544 42 10  als een kabel die is voorzien van verbindingsstukken van de soort gebruikt voor telecommunicatie, uitgesloten (zie ook de GN-toelichting op onderverdeling 8544 42 10 ). De kabel wordt daarom ingedeeld onder GN-code 8544 42 90  als andere geleider van elektriciteit voor een spanning tot 1 000  V voorzien van verbindingsstukken.",
  "source": "EUR LEX"
}