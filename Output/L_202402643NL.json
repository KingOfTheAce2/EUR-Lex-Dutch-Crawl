{
  "url": "http://www.w3.org/1999/xhtml\"><!--",
  "content": "L_202402643NL.000101.fmx.xml Publicatieblad van de Europese Unie NL L-serie 2024/2643 9.10.2024 BESLUIT (GBVB) 2024/2643 VAN DE RAAD van 8 oktober 2024 betreffende beperkende maatregelen naar aanleiding van de destabiliserende activiteiten van Rusland De Raad van de Europese Unie, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) In 2013 pleitte Valeri Gerasimov, hoofd van de generale staf van de strijdkrachten van de Russische Federatie, voor het wijzigen van de vormen van oorlogvoering die door de Russische Federatie worden gebruikt en voor het gebruik van politieke, diplomatieke en andere niet-militaire maatregelen in combinatie met het gebruik van militair geweld. Gerasimov verklaarde dat de informatieruimte uitgebreide asymmetrische mogelijkheden biedt om het gevechtspotentieel van de vijand te verminderen. (2) Op 21 september 2021 concludeerde het Europees Hof voor de Rechten van de Mens in zijn arrest in de zaak Carter tegen Rusland (20914/07) dat Alexandr Litvinenko werd vergiftigd door twee personen die onder leiding of controle van de Russische autoriteiten handelden. (3) Op 9 maart 2022 verklaarde het Europees Parlement in zijn resolutie over buitenlandse inmenging in alle democratische processen in de Europese Unie, met inbegrip van desinformatie, dat Rusland zich schuldig heeft gemaakt aan desinformatie van een ongeëvenaarde kwaadaardigheid en omvang via zowel traditionele mediakanalen als socialemediaplatforms, om zijn burgers in eigen land en de internationale gemeenschap te misleiden aan de vooravond van en tijdens de aanvalsoorlog tegen Oekraïne. Het Europees Parlement benadrukte dat Rusland een van de landen is die journalisten en tegenstanders in de Unie in het vizier heeft genomen. (4) Op 10 mei 2022 veroordeelden de Unie en haar internationale partners met klem de kwaadwillige cyberactiviteiten van de Russische Federatie tegen Oekraïne, die gericht waren tegen het satellietnetwerk KA-SAT, dat eigendom is van Viasat. Die cyberaanval vond plaats een uur vóór de invasie van Oekraïne door Rusland, zonder aanleiding of grond, op 24 februari 2022, en faciliteerde bijgevolg de militaire agressie; alweer een voorbeeld van het aanhoudende patroon van onverantwoordelijk gedrag van Rusland in de cyberruimte. (5) Op 19 juli 2022 veroordeelde de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) de kwaadwillige cyberactiviteiten in het kader van de Russische aanvalsoorlog tegen Oekraïne, en de door pro-Russische hackersgroepen opgeëiste “distributed denial-of-service”-aanvallen op verschillende lidstaten en partners. (6) In zijn conclusies van 21 juni 2022 merkte de Raad van de Europese Unie op dat de definities van hybride dreigingen en campagnes weliswaar kunnen variëren, maar dat zij flexibel moeten blijven opdat adequaat kan worden gereageerd op de snel veranderende aard van die dreigingen. In dat verband nam de Raad nota van de conceptualisering van “hybride dreiging” en “hybride campagne” die wordt verstrekt door de Commissie en het Europees Kenniscentrum voor de bestrijding van hybride dreigingen in “The Landscape of Hybrid Threats: A Conceptual Model”. (7) In zijn conclusies van 21 juni 2022, alsook in die van 18 juli 2022, herhaalde de Raad het verzoek aan de hoge vertegenwoordiger en de Commissie om, met volledige eerbiediging van de mensenrechten en de fundamentele vrijheden, opties voor te stellen voor welomschreven maatregelen die kunnen worden genomen tegen actoren die betrokken zijn bij buitenlandse informatiemanipulatie en inmenging wanneer dat nodig is om de openbare orde en veiligheid in de Unie te beschermen. (8) In februari 2023 publiceerde de Europese Dienst voor extern optreden een verslag over bedreigingen door buitenlandse informatiemanipulatie en inmenging, waarin het begrip “buitenlandse informatiemanipulatie en inmenging” werd gedefinieerd als een meestal niet-illegaal gedragspatroon dat waarden, procedures en politieke processen negatief dreigt te beïnvloeden of daar het potentieel toe heeft. Dergelijke activiteiten zijn manipulatief van aard en worden opzettelijk en gecoördineerd uitgevoerd door statelijke of niet-statelijke actoren, met inbegrip van actoren die hen vanop hun eigen grondgebied of vanuit het buitenland steunen. (9) Op 3 februari 2023 bevestigde de Unie in een verklaring na de 24e top EU-Oekraïne opnieuw haar solidariteit met Oekraïne bij de bestrijding van hybride dreigingen en cyberaanvallen, alsook haar toezegging om haar steun in dat verband voort te zetten. De Unie en Oekraïne onderkenden het belang van nauwere samenwerking bij het aanpakken van door de Russische staat gecontroleerde informatiemanipulatie en inmenging, met inbegrip van desinformatie, en van het opbouwen van veerkracht in het kader van de digitale transformatie van Oekraïne. (10) Op 1 juni 2023 benadrukte het Europees Parlement in een resolutie over buitenlandse inmenging in alle democratische processen in de Unie, met inbegrip van desinformatie, dat Rusland gebruikmaakt van een reeks verschillende methoden van inmenging, die zijn ingebed in een grotere strategie om de lidstaten en haar nabuurschap te schaden, te verwarren, bang te maken, te verzwakken en te verdelen. (11) In zijn conclusies van 14 en 15 december 2023 veroordeelde de Europese Raad alle hybride aanvallen, waaronder de instrumentalisering van migranten door derde landen voor politieke doeleinden, en verklaarde hij vastbesloten te zijn voor een doeltreffende controle van de buitengrenzen van de Unie te blijven zorgen. De Europese Raad benadrukte dat de Unie vastbesloten is de aanhoudende hybride aanvallen door de Russische Federatie aan haar buitengrenzen te bestrijden. (12) In zijn conclusies van 17 en 18 april 2024 benadrukte de Europese Raad in de context van de Europese verkiezingen dat de Unie en haar lidstaten vastbesloten zijn alle risico’s die voortvloeien uit buitenlandse informatiemanipulatie en inmenging in verkiezingsprocessen in te perken. (13) De instrumentalisering van migranten, zoals bedoeld in artikel 1, lid 4, punt b), van Verordening (EU) 2024/1359 van het Europees Parlement en de Raad ( 1 ) , kan de essentiële functies van een lidstaat, waaronder de handhaving van de openbare orde of de bescherming van de nationale veiligheid, in gevaar brengen. (14) In zijn conclusies van 21 mei 2024 erkende de Raad dat statelijke en niet-statelijke actoren steeds vaker hybride tactieken gebruiken, wat een toenemende bedreiging vormt voor de veiligheid van de Unie, haar lidstaten en haar partners, en riep hij de instellingen van de Unie en de lidstaten op intensiever toezicht te houden op pogingen van buitenlandse actoren om zich in het democratische proces van de Unie te mengen. (15) In zijn conclusies van 27 juni 2024 veroordeelde de Europese Raad met klem alle vormen van hybride activiteiten, die in aantal toenemen en gericht zijn tegen de Unie, haar lidstaten en partners, waaronder intimidatie, sabotage, subversie, buitenlandse informatiemanipulatie en inmenging, desinformatie, kwaadwillige cyberactiviteiten en de instrumentalisering van migranten door derde landen, en benadrukte hij dat Rusland zijn campagne heeft geïntensiveerd met nieuwe actieve operaties op Europees grondgebied. De Europese Raad drong er onder meer op aan dat, gezien de hybride dreigingen, er in de Raad verder wordt gewerkt aan het instellen van een nieuwe sanctieregeling. (16) Gezien de ernst van de situatie moeten er beperkende maatregelen worden opgelegd aan personen, entiteiten of lichamen die verantwoordelijk zijn voor de uitvoering of ondersteuning van acties of beleidsmaatregelen van de regering van de Russische Federatie die de fundamentele waarden en de veiligheid, onafhankelijkheid en integriteit van de Unie ondermijnen of bedreigen, alsmede de stabiliteit, veiligheid of onafhankelijkheid van haar lidstaten, van internationale organisaties of van derde landen, of de soevereiniteit van de lidstaten en derde landen. Die gerichte beperkende maatregelen zullen de in artikel 21 van het Verdrag betreffende de Europese Unie (VEU) bedoelde doelstellingen van het gemeenschappelijk buitenlands en veiligheidsbeleid dienen, en bijdragen aan het optreden van de Unie om haar waarden, fundamentele belangen, veiligheid, onafhankelijkheid en integriteit te beschermen, de democratie, de rechtsstaat, de mensenrechten en de beginselen van het internationaal recht te consolideren en bevorderen, en om conflicten te voorkomen en de internationale veiligheid te versterken overeenkomstig artikel 21, lid 2, punten a) tot en met c), VEU. (17) Dergelijke maatregelen zijn in overeenstemming met de grondrechten en fundamentele vrijheden die zijn erkend in het Handvest van de grondrechten van de Europese Unie, met name het recht op vrijheid van meningsuiting en van informatie, de vrijheid van ondernemerschap en het recht op eigendom zoals erkend in de artikelen 11, 16 en 17 daarvan. Meer in het bijzonder wijzigen dergelijke maatregelen niets aan de verplichting tot het naleven van de rechten, vrijheden en beginselen bedoeld in artikel 6 VEU, in het Handvest van de grondrechten, en in de grondwetten van de lidstaten, binnen het respectieve toepassingsgebied daarvan. (18) Teneinde de consistentie te vergroten tussen de regelingen inzake beperkende maatregelen van de Unie onderling en met de maatregelen die door de VN-Veiligheidsraad of zijn sanctiecomités zijn vastgesteld en de tijdige verlening van humanitaire hulp of de ondersteuning van andere activiteiten die beantwoorden aan elementaire menselijke behoeften, te verzekeren, is het passend om een vrijstelling in te voeren van de maatregelen tot bevriezing van tegoeden die van toepassing zijn op, en van de beperkingen op het beschikbaar stellen van tegoeden en economische middelen aan uit hoofde van dit besluit aangeduide natuurlijke en rechtspersonen, entiteiten en lichamen, ten behoeve van actoren bedoeld in Resolutie 2664 (2022) van de VN-Veiligheidsraad, organisaties en agentschappen waaraan door de Unie het certificaat van humanitair partnerschap is verleend, organisaties en agentschappen die door een lidstaat zijn erkend en gecertificeerd, of gespecialiseerde agentschappen van de lidstaten. Daarnaast moet volgens de Raad een afwijkingsmechanisme worden ingevoerd voor bij humanitaire activiteiten betrokken organisaties en actoren die niet in aanmerking komen voor die vrijstelling. De Raad is tevens van oordeel dat in plaats van de vrijstelling een afwijkingsmechanisme moet worden toegepast in gevallen waarin de Raad heeft bepaald dat een toetsing door de nationale bevoegde autoriteiten is vereist omdat er een hoger risico bestaat dat de verstrekte tegoeden of economische middelen worden misbruikt voor andere doeleinden dan humanitaire hulp. (19) Om uitvoering te geven aan bepaalde maatregelen, is verder optreden van de Unie vereist, HEEFT HET VOLGENDE BESLUIT VASTGESTELD: Artikel 1 1.   De lidstaten nemen de nodige maatregelen om de inreis in of de doorreis door hun grondgebied te beletten van natuurlijke personen, zoals op de lijst in de bijlage geplaatst, die: a) verantwoordelijk zijn voor, uitvoering geven aan, steun verlenen aan of voordeel behalen uit acties of beleidsmaatregelen van de regering van de Russische Federatie die de democratie, de rechtsstaat, de stabiliteit of de veiligheid in de Unie of in een of meer van haar lidstaten, in een internationale organisatie of in een derde land ondermijnen of bedreigen, of die de soevereiniteit of de onafhankelijkheid van een of meer van haar lidstaten of van een derde land ondermijnen of bedreigen door middel van een van de volgende acties: i) het plannen van, aansturen van, direct of indirect betrokken zijn bij of anderszins faciliteren van de belemmering of ondermijning van het democratisch politieke proces, onder meer door het houden van verkiezingen te belemmeren of te ondermijnen of door te proberen de grondwettelijke orde te destabiliseren of omver te werpen; ii) het plannen van, aansturen van, direct of indirect betrokken zijn bij, ondersteunen van of anderszins faciliteren van gewelddadige demonstraties; iii) het plannen van, aansturen van, direct of indirect betrokken zijn bij, ondersteunen van of anderszins faciliteren van gewelddaden, met inbegrip van activiteiten om personen die kritisch staan tegenover de acties of beleidsmaatregelen van de Russische Federatie het zwijgen op te leggen, te intimideren, te onderdrukken of er represailles tegen te nemen; iv) het plannen van, aansturen van, direct of indirect betrokken zijn bij, ondersteunen van of anderszins faciliteren van het gebruik van gecoördineerde informatiemanipulatie en inmenging; v) het plannen van, aansturen van, direct of indirect betrokken zijn bij, ondersteunen van of anderszins faciliteren van acties die gericht zijn tegen de werking van democratische instellingen, economische activiteiten of diensten van algemeen belang, onder meer door ongeoorloofd het grondgebied van een lidstaat, met inbegrip van zijn luchtruim, te betreden, of die gericht zijn op het verstoren, beschadigen of vernietigen van kritieke infrastructuur, met inbegrip van onderzeese infrastructuur, door onder andere sabotage of kwaadwillige cyberactiviteiten als onderdeel van hybride activiteiten; vi) het plannen van, aansturen van, direct of indirect betrokken zijn bij, ondersteunen van of anderszins faciliteren van de instrumentalisering van migranten, zoals bedoeld in artikel 1, lid 4, punt b), van Verordening (EU) 2024/1359; vii) het exploiteren van een gewapend conflict, instabiliteit of onveiligheid, onder meer door de illegale exploitatie van of de illegale handel in natuurlijke hulpbronnen en wilde dieren en planten in een derde land; viii) het aanzetten tot of het faciliteren van een gewapend conflict in een derde land; b) geassocieerd zijn met de uit hoofde van punt a) op de lijst geplaatste natuurlijke personen; c) steun verlenen aan natuurlijke personen die betrokken zijn bij de in punt a) bedoelde activiteiten. 2.   Lid 1 verplicht een lidstaat niet om eigen onderdanen de toegang tot zijn grondgebied te weigeren. 3.   Lid 1 laat de gevallen onverlet waarin lidstaten door het internationale recht gebonden zijn, en wel: a) als gastland van een internationale intergouvernementele organisatie; b) als gastland van een internationale conferentie die is bijeengeroepen door, of plaatsvindt onder auspiciën van, de Verenigde Naties (VN); c) uit hoofde van een multilaterale overeenkomst die voorrechten en immuniteiten verleent, of d) uit hoofde van het Concordaat (Verdrag van Lateranen) van 1929 dat werd gesloten tussen de Heilige Stoel (Vaticaanstad) en Italië. 4.   Lid 3 is ook van toepassing op gevallen waarin een lidstaat optreedt als gastland van de Organisatie voor Veiligheid en Samenwerking in Europa (OVSE). 5.   De Raad wordt naar behoren geïnformeerd in elk van de gevallen waarin een lidstaat op grond van lid 3 of lid 4 een vrijstelling verleent. 6.   De lidstaten kunnen vrijstellingen van de uit hoofde van lid 1 opgelegde maatregelen verlenen voor reizen die plaatsvinden op grond van dringende humanitaire noden of met het oog op het bijwonen van intergouvernementele vergaderingen, of door de Unie geïnitieerde vergaderingen of vergaderingen waarvoor de Unie als gastheer optreedt, of vergaderingen waarvoor een lidstaat als fungerend voorzitter van de OVSE als gastheer optreedt, wanneer daar een politieke dialoog wordt gevoerd waarbij de beleidsdoelen van die maatregelen rechtstreeks worden bevorderd. 7.   De lidstaten kunnen ook vrijstellingen van de uit hoofde van lid 1 opgelegde maatregelen verlenen indien binnenkomst of doorreis noodzakelijk is in verband met een gerechtelijke procedure, waaronder overleverings- en uitleveringsprocedures. 8.   Een lidstaat die de in lid 6 of 7 bedoelde vrijstellingen wil verlenen, brengt zulks schriftelijk ter kennis van de Raad. Een vrijstelling wordt geacht te zijn verleend, tenzij een of meer leden van de Raad binnen twee werkdagen na ontvangst van de kennisgeving van de voorgestelde vrijstelling schriftelijk bezwaar maken. Indien een of meer leden van de Raad bezwaar maken, kan de Raad, met gekwalificeerde meerderheid van stemmen, besluiten de voorgestelde vrijstelling te verlenen. 9.   Indien een lidstaat op grond van lid 3, 4, 6, 7 of 8 machtiging verleent tot binnenkomst op of doorreis via zijn grondgebied van een persoon die op de lijst in de bijlage geplaatst is, geldt die machtiging alleen voor het doel waarvoor zij is verleend en alleen voor de daarbij betrokken persoon. Artikel 2 1.   Alle tegoeden en economische middelen die toebehoren aan, eigendom zijn, in het bezit zijn of onder zeggenschap staan van natuurlijke personen, rechtspersonen, entiteiten of lichamen die: a) verantwoordelijk zijn voor, uitvoering geven aan, steun verlenen aan of voordeel behalen uit acties of beleidsmaatregelen van de regering van de Russische Federatie die de democratie, de rechtsstaat, de stabiliteit of de veiligheid in de Unie of in een of meer van haar lidstaten, in een internationale organisatie of in een derde land, ondermijnen of bedreigen, of die de soevereiniteit of de onafhankelijkheid van een of meer van haar lidstaten of van een derde land ondermijnen of bedreigen door middel van een van de volgende acties: i) het plannen van, aansturen van, direct of indirect betrokken zijn bij of anderszins faciliteren van de belemmering of ondermijning van het democratisch politieke proces, onder meer door het houden van verkiezingen te belemmeren of te ondermijnen of door te proberen de grondwettelijke orde te destabiliseren of omver te werpen; ii) het plannen van, aansturen van, direct of indirect betrokken zijn bij, ondersteunen van of anderszins faciliteren van gewelddadige demonstraties; iii) het plannen van, aansturen van, direct of indirect betrokken zijn bij, ondersteunen van of anderszins faciliteren van gewelddaden, met inbegrip van activiteiten om personen die kritisch staan tegenover de acties of beleidsmaatregelen van de Russische Federatie het zwijgen op te leggen, te intimideren, te onderdrukken of er represailles tegen te nemen; iv) het plannen van, aansturen van, direct of indirect betrokken zijn bij, ondersteunen van of anderszins faciliteren van het gebruik van gecoördineerde informatiemanipulatie en inmenging; v) het plannen van, aansturen van, direct of indirect betrokken zijn bij, ondersteunen van of anderszins faciliteren van acties die gericht zijn tegen de werking van democratische instellingen, economische activiteiten of diensten van algemeen belang, onder meer door ongeoorloofd het grondgebied van een lidstaat, met inbegrip van zijn luchtruim, te betreden, of die gericht zijn op het verstoren, beschadigen of vernietigen van kritieke infrastructuur, met inbegrip van onderzeese infrastructuur, door onder andere sabotage of kwaadwillige cyberactiviteiten als onderdeel van hybride activiteiten; vi) het plannen van, aansturen van, direct of indirect betrokken zijn bij, ondersteunen van of anderszins faciliteren van de instrumentalisering van migranten, zoals bedoeld in artikel 1, lid 4, punt b), van Verordening (EU) 2024/1359; vii) het exploiteren van een gewapend conflict, instabiliteit of onveiligheid, onder meer door de illegale exploitatie van of de illegale handel in natuurlijke hulpbronnen en wilde dieren en planten in een derde land; viii) het aanzetten tot of het faciliteren van een gewapend conflict in een derde land; b) geassocieerd zijn met de uit hoofde van punt a) op de lijst geplaatste natuurlijke personen; c) steun verlenen aan natuurlijke personen die betrokken zijn bij de in punt a) bedoelde activiteiten; zoals vermeld in de bijlage, worden bevroren. 2.   Er worden geen tegoeden of economische middelen, direct of indirect, ter beschikking gesteld aan of ten behoeve van op de lijst in de bijlage geplaatste natuurlijke personen, rechtspersonen, entiteiten of lichamen. 3.   In afwijking van de leden 1 en 2 kunnen de bevoegde autoriteiten van de lidstaten, onder door hen passend geachte voorwaarden, toestemming geven voor de vrijgave van bepaalde bevroren tegoeden of economische middelen of voor de beschikbaarstelling van bepaalde tegoeden of economische middelen, nadat zij hebben vastgesteld dat de betrokken tegoeden of economische middelen: a) noodzakelijk zijn voor het dekken van uitgaven voor de basisbehoeften van de op de lijst in de bijlage geplaatste personen en de leden van hun gezin die van hen afhankelijk zijn, zoals betalingen voor voedsel, huur of hypotheeklasten, geneesmiddelen of medische behandelingen, belastingen, verzekeringspremies en nutsvoorzieningen; b) uitsluitend bestemd zijn voor de betaling van redelijke honoraria of de vergoeding van kosten in verband met de verlening van juridische diensten; c) uitsluitend bestemd zijn voor de betaling van honoraria of kosten voor het routinematige aanhouden of beheren van bevroren tegoeden of economische middelen; d) noodzakelijk zijn voor de betaling van buitengewone lasten, mits de bevoegde autoriteit de bevoegde autoriteiten van de andere lidstaten en de Commissie ten minste twee weken vóór zij de toestemming verleent, in kennis stelt van de redenen waarom zij meent dat een specifieke toestemming moet worden verleend, of e) gestort worden op of betaald worden van een rekening van een diplomatieke missie of consulaire post of een internationale organisatie die bescherming geniet op grond van het internationaal recht, voor zover die betalingen bestemd zijn voor de officiële doelen van de diplomatieke missie of consulaire post of de internationale organisatie. f) noodzakelijk zijn voor het functioneren van diplomatieke en consulaire vertegenwoordigingen van de Unie, de lidstaten of partnerlanden in Rusland, waaronder delegaties, ambassades en missies, of internationale organisaties in Rusland die bescherming genieten op grond van het internationaal recht, of g) noodzakelijk zijn voor de verstrekking van elektronische-communicatiediensten door telecommunicatie-exploitanten in de Unie, en voor het verstrekken van bijbehorende faciliteiten en diensten die noodzakelijk zijn voor de exploitatie, het onderhoud en de beveiliging van die elektronische-communicatiediensten. 4.   De betrokken lidstaat stelt de andere lidstaten en de Commissie in kennis van elke uit hoofde van lid 3 verleende toestemming binnen twee weken na het verlenen van die toestemming. 5.   In afwijking van lid 1 kunnen de bevoegde autoriteiten van de lidstaten toestemming geven voor de vrijgave van bepaalde bevroren tegoeden of economische middelen, mits aan de volgende voorwaarden wordt voldaan: a) de tegoeden of economische middelen zijn het voorwerp van een arbitrale beslissing die is gegeven vóór de datum waarop de persoon, de entiteit of het lichaam, bedoeld in lid 1, op de lijst in de bijlage is geplaatst, dan wel van een vóór of na die datum in de Unie gegeven rechterlijke of administratieve beslissing, of in de betrokken lidstaat uitvoerbare rechterlijke beslissing; b) de tegoeden of economische middelen worden uitsluitend gebruikt om te voldoen aan vorderingen die door een dergelijke beslissing zijn gewaarborgd of geldig zijn verklaard, binnen de grenzen gesteld door de toepasselijke wet- en regelgeving betreffende de rechten van titularissen van dergelijke vorderingen; c) de beslissing komt niet ten goede aan een op de lijst in de bijlage geplaatst(e) natuurlijke persoon, rechtspersoon, entiteit of lichaam, en d) de erkenning van de beslissing is niet in strijd met de openbare orde van de betrokken lidstaat. 6.   De betrokken lidstaat stelt de andere lidstaten en de Commissie van elke uit hoofde van lid 5 verleende toestemming in kennis binnen twee weken na het verlenen van die toestemming. 7.   Lid 1 belet niet dat een op de lijst in de bijlage geplaatst(e) natuurlijke persoon, rechtspersoon, entiteit of lichaam, betalingen doet die verschuldigd zijn uit hoofde van een contract dat is gesloten vóór de datum waarop die natuurlijke persoon of rechtspersoon, die entiteit of dat lichaam op de lijst in de bijlage werd geplaatst, mits de betrokken lidstaat heeft vastgesteld dat de betaling niet direct of indirect wordt ontvangen door een natuurlijke persoon, rechtspersoon, entiteit of lichaam als bedoeld in lid 1. 8.   Lid 2 is niet van toepassing op het overmaken op bevroren rekeningen van: a) rente of andere inkomsten op die rekeningen; b) betalingen die verschuldigd zijn uit hoofde van contracten, overeenkomsten of verplichtingen die zijn gesloten of ontstaan vóór de datum waarop de in de leden 1 en 2 voorziene maatregelen op die rekeningen van toepassing zijn geworden, of c) betalingen die verschuldigd zijn uit hoofde van rechterlijke, administratieve of arbitrale beslissingen die in de Unie zijn gegeven of in de betrokken lidstaat uitvoerbaar zijn; mits die rente, andere inkomsten en betalingen onderworpen blijven aan de maatregelen van lid 1. Artikel 3 1.   Artikel 2, leden 1 en 2, is niet van toepassing op de verstrekking, verwerking of betaling van tegoeden, andere financiële activa of economische middelen of op de verstrekking van goederen of diensten die noodzakelijk zijn voor de tijdige verlening van humanitaire hulp of voor de ondersteuning van andere activiteiten die tegemoetkomen aan elementaire menselijke behoeften, indien dergelijke hulp en andere activiteiten worden uitgevoerd door: a) de VN, met inbegrip van de programma’s, fondsen en andere entiteiten en organen daarvan, alsook de gespecialiseerde agentschappen en aanverwante organisaties daarvan; b) internationale organisaties; c) humanitaire organisaties met de status van waarnemer bij de Algemene Vergadering van de VN en leden van die humanitaire organisaties; d) bilateraal of multilateraal gefinancierde niet-gouvernementele organisaties die deelnemen aan humanitaire responsplannen van de VN, de VN-responsplannen voor vluchtelingen, andere oproepen van de VN of humanitaire clusters die worden gecoördineerd door het VN-Bureau voor de Coördinatie van Humanitaire Aangelegenheden; e) organisaties en agentschappen waaraan de Unie het certificaat van humanitair partnerschap heeft verleend of die door een lidstaat overeenkomstig nationale procedures gecertificeerd of erkend zijn; f) gespecialiseerde agentschappen van de lidstaten, of g) werknemers, begunstigden, ondergeschikte organen of uitvoerende partners van de in de punten a) tot en met f) genoemde entiteiten terwijl en voor zover zij in die hoedanigheid handelen. 2.   De in lid 1 bedoelde vrijstelling is niet van toepassing op natuurlijke personen, rechtspersonen, entiteiten of lichamen die in de bijlage met een asterisk worden aangeduid. 3.   Onverminderd lid 1, en in afwijking van artikel 2, leden 1 en 2, kunnen de bevoegde autoriteiten van een lidstaat, onder door hen passend geachte voorwaarden, toestemming verlenen voor de vrijgave van bepaalde bevroren tegoeden of economische middelen, of voor de beschikbaarstelling van bepaalde tegoeden of economische middelen, nadat zij hebben vastgesteld dat het verstrekken van die tegoeden of economische middelen noodzakelijk is voor de tijdige verlening van humanitaire hulp of voor de ondersteuning van andere activiteiten die tegemoetkomen aan elementaire menselijke behoeften. 4.   Indien de bevoegde autoriteit binnen vijf werkdagen na ontvangst van een verzoek om toestemming krachtens lid 1 geen negatief besluit heeft genomen, geen verzoek om informatie heeft ingediend of niet heeft laten weten meer tijd nodig te hebben, wordt die toestemming geacht te zijn verleend. 5.   De betrokken lidstaat stelt de andere lidstaten en de Commissie in kennis van elke krachtens dit artikel verleende toestemming, binnen vier weken na het verlenen van een dergelijke toestemming. Artikel 4 1.   De Raad besluit op voorstel van een lidstaat of van de hoge vertegenwoordiger van de Unie voor buitenlandse zaken en veiligheidsbeleid (de “hoge vertegenwoordiger”) bij unanimiteit om de lijst in de bijlage vast te stellen en aan te passen. 2.   De Raad stelt de betrokken natuurlijke of rechtspersoon, de betrokken entiteit of het betrokken lichaam in kennis van een op grond van lid 1 genomen besluit, met inbegrip van de redenen voor plaatsing op de lijst, hetzij rechtstreeks, indien het adres bekend is, hetzij door middel van de bekendmaking van een kennisgeving in het Publicatieblad van de Europese Unie , zodat die natuurlijke persoon of rechtspersoon, die entiteit of dat lichaam daarover opmerkingen kan indienen. 3.   Indien er opmerkingen worden ingediend of substantieel nieuw bewijsmateriaal wordt overgelegd, evalueert de Raad het op grond van lid 1 genomen besluit en brengt hij de betrokken natuurlijke persoon of rechtspersoon, de betrokken entiteit of het betrokken lichaam van het resultaat daarvan op de hoogte. Artikel 5 1.   In de bijlage worden de redenen vermeld voor het op de lijst plaatsen van de in de artikelen 1 en 2 bedoelde natuurlijke personen, rechtspersonen, entiteiten en lichamen. 2.   De bijlage bevat de informatie, indien die beschikbaar is, die nodig is om de betrokken natuurlijke personen, rechtspersonen, entiteiten of lichamen te identificeren. Met betrekking tot natuurlijke personen kan die informatie bestaan uit: namen en aliassen; geboortedatum en geboorteplaats; nationaliteit; paspoort- en identiteitskaartnummers; geslacht; adres, indien bekend; en functie of beroep. Met betrekking tot rechtspersonen, entiteiten of lichamen kan die informatie bestaan uit: namen; plaats en datum van registratie; registratienummer; en plaats van vestiging. Artikel 6 1.   De Raad en de hoge vertegenwoordiger mogen voor de uitoefening van hun taken uit hoofde van dit besluit persoonsgegevens verwerken, met name: a) wat betreft de Raad, bij het opstellen en wijzigen van de bijlage; b) wat betreft de hoge vertegenwoordiger, bij het opstellen van wijzigingen van de bijlage. 2.   De Raad en de hoge vertegenwoordiger mogen in voorkomend geval relevante gegevens verwerken die betrekking hebben op strafbare feiten die zijn gepleegd door op de lijst geplaatste natuurlijke personen, op strafrechtelijke veroordelingen of veiligheidsmaatregelen betreffende dergelijke personen, doch uitsluitend voor zover die verwerking noodzakelijk is voor het opstellen van de bijlage. 3.   Voor de toepassing van dit besluit worden de Raad en de hoge vertegenwoordiger aangewezen als “verwerkingsverantwoordelijken” in de zin van artikel 3, punt 8), van Verordening (EU) 2018/1725 van het Europees Parlement en de Raad ( 2 ) om te waarborgen dat de betrokken natuurlijke personen hun rechten uit hoofde van die verordening kunnen uitoefenen. Artikel 7 1.   Vorderingen in verband met contracten of andere transacties aan de uitvoering waarvan, direct of indirect, geheel of gedeeltelijk, afbreuk is gedaan door de maatregelen die uit hoofde van dit besluit zijn ingesteld, met inbegrip van vorderingen tot schadeloosstelling of soortgelijke vorderingen, zoals een vordering tot schuldvergelijking of een garantievordering, met name een vordering tot verlenging of uitbetaling van een obligatie, garantie of contragarantie, met name een financiële garantie of contragarantie, ongeacht de vorm daarvan, worden niet toegewezen indien die vorderingen worden ingesteld door: a) op de lijst in de bijlage geplaatste natuurlijke personen, rechtspersonen, entiteiten of lichamen; b) natuurlijke personen, rechtspersonen, entiteiten of lichamen die handelen voor rekening of ten behoeve van een van de in punt a) bedoelde natuurlijke personen, rechtspersonen, entiteiten of lichamen. 2.   In procedures waartoe een vordering aanleiding geeft, wordt het bewijs dat de vordering niet op grond van lid 1 moet worden afgewezen, geleverd door de eisende natuurlijke persoon of rechtspersoon, de eisende groep of entiteit of het eisende lichaam. 3.   Dit artikel geldt onverminderd het recht van de in lid 1 bedoelde natuurlijke personen, rechtspersonen, groepen, entiteiten en lichamen op toetsing door de rechter van de rechtmatigheid van de niet-nakoming van de contractuele verplichtingen in overeenstemming met dit besluit. Artikel 8 Het is verboden bewust of opzettelijk deel te nemen aan activiteiten die tot doel of tot gevolg hebben dat de verbodsbepalingen van dit besluit worden omzeild. Artikel 9 Ten behoeve van een maximaal effect van de in dit besluit opgenomen maatregelen moedigt de Unie derde landen aan beperkende maatregelen in de zin van de in dit besluit opgenomen maatregelen vast te stellen, met inbegrip van deelname aan dergelijke activiteiten zonder opzettelijk te trachten dat doel of gevolg te bereiken maar met het besef dat de deelname een dergelijk doel of gevolg kan hebben en de aanvaarding van die mogelijkheid. Artikel 10 Dit besluit is van toepassing tot en met 9 oktober 2025. Dit besluit wordt voortdurend geëvalueerd. Het wordt verlengd of zo nodig gewijzigd, indien de Raad van oordeel is dat de doelstellingen ervan niet zijn verwezenlijkt. De in artikel 3 bedoelde uitzondering op artikel 2, leden 1 en 2, wordt op gezette tijden geëvalueerd, en wel ten minste om de twaalf maanden, of op dringend verzoek van een lidstaat, de hoge vertegenwoordiger of de Commissie na een ingrijpende verandering in de omstandigheden. Artikel 11 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Luxemburg, 8 oktober 2024. Voor de Raad De voorzitter VARGA M. ( 1 ) Verordening (EU) 2024/1359 van het Europees Parlement en de Raad van 14 mei 2024 betreffende de aanpak van crisis- en overmachtsituaties op het gebied van migratie en asiel en tot wijziging van Verordening (EU) 2021/1147 ( PB L, 2024/1359, 22.5.2024, ELI: http://data.europa.eu/eli/reg/2024/1359/oj ). ( 2 ) Verordening (EU) 2018/1725 van het Europees Parlement en de Raad van 23 oktober 2018 betreffende de bescherming van natuurlĳke personen in verband met de verwerking van persoonsgegevens door de instellingen, organen en instanties van de Unie en betreffende het vrĳe verkeer van die gegevens, en tot intrekking van Verordening (EG) nr. 45/2001 en Besluit nr. 1247/2002/EG ( PB L 295 van 21.11.2018, blz. 39 ). BIJLAGE Lijst van in artikel 1, lid 1, en artikel 2, lid 1, bedoelde natuurlijke personen, rechtspersonen, entiteiten en lichamen […] ELI: http://data.europa.eu/eli/dec/2024/2643/oj ISSN 1977-0758 (electronic edition)",
  "source": "EUR LEX"
}