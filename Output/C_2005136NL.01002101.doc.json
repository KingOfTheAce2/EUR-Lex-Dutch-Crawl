{
  "url": "http://www.w3.org/1999/xhtml\">",
  "content": "C_2005136NL.01002101.xml 3.6.2005 NL Publicatieblad van de Europese Unie C 136/21 ADVIES VAN DE RAAD van 17 februari 2005 over het geactualiseerde convergentieprogramma van Malta, 2004-2007 (2005/C 136/08) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Gelet op Verordening (EG) nr. 1466/97 van de Raad van 7 juli 1997 over versterking van het toezicht op begrotingssituaties en het toezicht op en de coördinatie van het economisch beleid ( 1 ) , en met name op artikel 9, lid 3, Gezien op de aanbeveling van de Commissie, Na raadpleging van het Economisch en Financieel Comité, HEEFT HET VOLGENDE ADVIES UITGEBRACHT: (1) Op 17 februari 2005 heeft de Raad het geactualiseerde convergentieprogramma van Malta voor de periode 2004-2007 behandeld. Het programma voldoet in grote lijnen aan de gedragscode, behalve wat de uitsplitsing van de cijfers voor de geraamde overheidsuitgaven betreft. De prijsgegevens stemmen niet overeen met de geharmoniseerde Maastricht-definities. Malta wordt dan ook verzocht zich aan de gegevensvereisten te conformeren. (2) In het macro-economische scenario dat aan het programma ten grondslag ligt, wordt erop gerekend dat de reële BBP-groei zal aantrekken van 0,6 % in 2004 tot gemiddeld 1,8 % voor de rest van de programmaperiode. Afgaande op de momenteel beschikbare gegevens mogen de groeiprognoses van het scenario aannemelijk worden genoemd. Ook de inflatieprognoses van het programma lijken realistisch. (3) Op 5 juli 2004 besloot de Raad dat er in Malta een buitensporig tekort bestond en deed hij de aanbeveling dit tekort uiterlijk in 2006 te corrigeren. (4) Het programma heeft tot doel het tekort in 2006 terug te dringen tot onder de referentiewaarde van 3 % van het BBP. De begrotingsconsolidatie is zowel op verhogingen van de inkomsten als besnoeiingen in de uitgaven gebaseerd. Verwacht wordt dat het overheidstekort zal dalen van 5,2 % van het BBP in 2004 tot 2,3 % van het BBP in 2006, en vervolgens in 2007 verder zal teruglopen tot 1,4 % van het BBP. De huidige actualisering bevestigt in grote lijnen de in het vorige programma geplande aanpassing bij een grotendeels ongewijzigd macro-economisch scenario. (5) De risico's met betrekking tot de in het programma opgenomen begrotingsprognoses houden elkaar grotendeels in evenwicht. De begrotingsdoelstelling van een overheidstekort van 5,2 % in 2004 lijkt haalbaar te zijn en wat 2005 en de daaropvolgende jaren betreft, zorgen het voorzichtige onderliggende macro-economische scenario, de aard van de aangekondigde maatregelen ter vermindering van het tekort en de begrotingsprognoses van het programma ervoor dat het consolidatietraject in de context van de momenteel verwachte externe omgeving vrij aannemelijk is. (6) In het licht van deze risicobeoordeling lijkt de in het programma geschetste begrotingsstrategie te volstaan om het tekort tegen 2006 terug te dringen tot onder 3 % van het BBP en verschaft ze kennelijk een veiligheidsmarge die ruim genoeg is om gedurende de programmaperiode te voorkomen dat het tekort bij normale macro-economische fluctuaties deze drempel overschrijdt. Deze strategie is mogelijk evenwel niet toereikend om in de loop van de programmaperiode een begrotingssituatie te bewerkstellingen die nagenoeg in evenwicht is, hetgeen de middellangetermijndoelstelling is die volgens het stabiliteits- en groeipact moet worden nagestreefd. (7) Volgens het programma zal de schuldquote in 2004 waarschijnlijk 73,2 % van het BBP bedragen, tegen 70,4 % van het BBP in 2003. Daarna zal de schuldquote naar verwachting dalen tot 70,4 procent van het BBP aan het einde van de programmaperiode. Volgens de Maltese autoriteiten zullen de economische groei, het geleidelijk verbeterende primaire saldo en de verkoop van activa vanaf 2005 in aanzienlijke mate bijdragen tot de vermindering van de schuldquote. Als gevolg van een aantal factoren die het effect van de aanzienlijke privatiseringsopbrengsten (meer dan 2 % van het BBP in 2005 en 2006) gedeeltelijk tenietdoen, is er evenwel nood aan nadere gegevens over en een strikter toezicht op de operaties onder de lijn. (8) De houdbaarheid op lange termijn van de overheidsfinanciën is aan risico's onderhevig, hetgeen samenhangt met de verwachte kosten van de vergrijzing. Voor de in het programma geschetste strategie die de houdbaarheid moet garanderen, is het van essentieel belang dat de begrotingsdoelstellingen worden bereikt. De strategie voorziet ook in niet nader gepreciseerde of nog niet doorgevoerde hervormingen van het pensioenstelsel en de gezondheidszorg. Worden de begrotingsdoelstellingen niet gehaald, dan komt de houdbaarheid ongetwijfeld in het gedrang. De voortzetting van het hervormingsproces is evenwel ook van belang om op lange termijn de stijging te beheersen van de met vergrijzing samenhangende overheidsuitgaven. (9) Al met al zijn de in het geactualiseerde programma beschreven economische beleidsmaatregelen grotendeels in overeenstemming met de landenspecifieke globale richtsnoeren voor het economisch beleid op het gebied van de overheidsfinanciën. In het programma wordt met name gevolg gegeven aan de aanbeveling van de Raad om het overheidstekort terug te dringen. Gezien de bovenstaande evaluatie is de Raad van mening dat Malta: i) het nodige moet doen om het buitensporig tekort in 2006 te corrigeren; ii) ervoor moet zorgen dat de schuldquote in een bevredigend tempo tot de in het Verdrag vastgelegde referentiewaarde van 60 % van het BBP zakt; iii) verdere vorderingen moet maken bij het opzetten en uitvoeren van de hervorming van de pensioenen en de gezondheidszorg. Vergelijking tussen de belangrijkste macro-economische en budgettaire prognoses 2004 2005 2006 2007 Reëel BBP (Verandering in %) CP dec. 2004 0,6 1,5 1,8 2,2 COM okt. 2004 1,0 1,5 1,8 n.a. CP mei 2004 1,1 1,7 2,1 2,1 HICP-inflatie (%) CP dec. 2004 2,9 2,4 1,9 1,9 COM okt. 2004 3,7 3,1 2,6 n.a. CP mei 2004 3,4 2,1 2,1 2,0 Overheidssaldo (% van het BBP) CP dec. 2004 -5,2 -3,7 -2,3 -1,4 COM okt. 2004 -5,1 -4,0 -3,3 n.a. CP mei 2004 -5,2 -3,7 -2,3 -1,4 Primair saldo (% van het BBP) CP dec. 2004 -1,4 0,3 1,6 2,4 COM okt. 2004 -1,3 -0,2 0,4 n.a. CP mei 2004 -1,4 0,1 1,4 2,2 Bruto-overheidsschuld (% van het BBP) CP dec. 2004 73,2 72,0 70,5 70,4 COM okt. 2004 72,4 73,7 74,2 n.a. CP mei 2004 72,1 72,4 70,5 70,4 Convergentieprogramma (CP); economische prognoses 2004 van de diensten van de Commissie (COM). ( 1 ) PB L 209 van 2.8.1997, blz. 1 .",
  "source": "EUR LEX"
}