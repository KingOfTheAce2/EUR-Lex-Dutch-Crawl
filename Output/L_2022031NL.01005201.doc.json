{
  "url": "http://www.w3.org/1999/xhtml\">",
  "content": "L_2022031NL.01005201.xml 14.2.2022 NL Publicatieblad van de Europese Unie L 31/52 UITVOERINGSBESLUIT (EU) 2022/197 VAN DE COMMISSIE van 17 januari 2022 tot vaststelling van een gemeenschappelĳke merkstof voor gasolie en kerosine voor fiscale doeleinden (Kennisgeving geschied onder nummer C(2022) 74) DE EUROPESE COMMISSIE, Gezien het Verdrag betreffende de werking van de Europese Unie, Gezien Richtlijn 95/60/EG van de Raad van 27 november 1995 betreffende het merken van gasolie en kerosine voor fiscale doeleinden ( 1 ) , en met name artikel 2, lid 2, Overwegende hetgeen volgt: (1) Met het oog op de goede werking van de interne markt en met name ter voorkoming van belastingontduiking voorziet Richtlijn 95/60/EG in een gemeenschappelijk systeem voor het merken van gasolie van GN-code 2710 00 69 en kerosine van GN-code 2710 00 55 die tot verbruik zijn uitgeslagen met vrijstelling van accijns of tegen een verlaagd accijnstarief. GN-code 2710 00 69 is opgesplitst in GN-codes 2710 19 43, 2710 19 46, 2710 19 47, 2710 19 48, 2710 20 11, 2710 20 16 en 2710 20 19 om rekening te houden met het zwavelgehalte van de gasolie en de aanwezigheid van biodiesel in de gasolie, terwijl GN-code 2710 00 55 is omgezet in GN-code 2710 19 25 ( 2 ) . (2) Bij Uitvoeringsbesluit (EU) 2017/74 van de Commissie ( 3 ) is het product met de wetenschappelijke naam N-Ethyl-N-[2-(1-isobutoxyethoxy)ethyl]-4-(fenylazo)aniline (Solvent Yellow 124), dat bij Uitvoeringsbesluit 2011/544/EU van de Commissie ( 4 ) is aangewezen, vastgesteld als de in Richtlijn 95/60/EG bedoelde gemeenschappelijke merkstof voor fiscale doeleinden voor het merken van gasolie en kerosine die niet zijn belast tegen het normale tarief voor dergelijke als motorbrandstof gebruikte energieproducten. (3) Overeenkomstig artikel 2 van Besluit (EU) 2017/74 wordt het uitvoeringsbesluit uiterlijk op 31 december 2021 herzien in het licht van de technische ontwikkelingen op het gebied van merksystemen en rekening houdende met de noodzaak om het frauduleuze gebruik van energieproducten waarvoor een vrijstelling of een verlaagd accijnstarief geldt, te bestrijden. (4) In het kader van de herziening heeft de Commissie in 2015 een oproep gedaan tot het indienen van blijken van belangstelling voor het voorstellen van producten die geschikt zijn voor gebruik als merkstof voor fiscale doeleinden in gasolie en kerosine ( 5 ) . De Commissie wilde een merkstof vinden die beter presteert ten opzichte van een aantal vooraf vastgestelde criteria dan de stof die momenteel in gebruik is. De leveranciers hebben op verzoek van de Commissie voor alle potentiële merkstoffen de maximumprijs voor de merkstoffen en hun jaarlijkse indexeringsmethoden ingediend. (5) De door de leveranciers voorgestelde potentiële merkstoffen zijn vanuit technisch oogpunt grondig onderzocht met de hulp van het Gemeenschappelijk Centrum voor onderzoek om na te gaan of zij bestand zijn tegen de meest voorkomende onrechtmatige verwijderingstechnieken. Uit de analyse ( 6 ) kwam het product met de handelsbenaming ACCUTRACE™ PLUS, dat butoxybenzeen bevat, naar voren als de te verkiezen merkstof. (6) Bij een herziening van Richtlijn 95/60/EG in 2019 ( 7 ) heeft een evaluatie van de Commissie het nut bevestigd van gemeenschappelijke regels voor het merken van brandstoffen waarvoor verlaagde accijnstarieven gelden, maar kwamen ook de tekortkomingen van Solvent Yellow 124 naar voren omdat het product niet bestand was tegen veel voorkomende verwijderingsmethoden. De evaluatie bevestigde dat Solvent Yellow 124 moet worden vervangen door een robuustere merkstof die niet kan worden verwijderd. (7) Deze bevindingen werden bevestigd door de Groep douanesamenwerking van de Raad ( 8 ) , die heeft vastgesteld dat het witwassen van brandstof ook tot ernstige milieuvervuiling leidt vanwege het gebruik van chemische stoffen zoals zwavelzuur, chloorzuur en bleekaarde, en het illegaal storten van afvalproducten en olieslib in de natuur, op landbouwgrond of op de openbare weg. (8) Bijgevolg moet ACCUTRACE™ PLUS in plaats van Solvent Yellow 124 worden vastgesteld als de gemeenschappelijke merkstof voor fiscale doeleinden in de zin van Richtlijn 95/60/EG, overeenkomstig de in die richtlijn vastgestelde voorwaarden. Er moet een geharmoniseerd bereik van het gehalte aan merkstof worden bepaald om de uitvoering van en de controle op de naleving in de hele Unie te vergemakkelijken. (9) Met het oog op een soepele toepassing van de nieuwe merkstof en om de lidstaten in staat te stellen de bestaande voorraden van de huidige merkstof Solvent Yellow 124 op te maken, moet een overgangsperiode van 24 maanden worden toegestaan. Tijdens deze overgangsperiode moet het de lidstaten worden toegestaan Solvent Yellow 124 of ACCUTRACE™ PLUS te gebruiken als de gemeenschappelijke merkstof voor fiscale doeleinden in de zin van Richtlijn 95/60/EG. (10) Hoewel ACCUTRACE™ PLUS door een octrooi is beschermd in de Unie, moet de beschikbaarheid ervan in voorkomend geval door licentieovereenkomsten worden gegarandeerd. (11) Ondernemingen worden door dit besluit niet vrijgesteld van hun verplichtingen uit hoofde van artikel 102 van het Verdrag betreffende de werking van de Europese Unie. (12) Er moet rekening worden gehouden met de mogelijkheden van de wetenschappelijke vooruitgang door een tijdstip vast te stellen waarop dit besluit uiterlijk moet worden herzien. (13) Dit besluit moet eerder worden herzien als blijkt dat ACCUTRACE™ PLUS leidt tot belastingontduiking of gezondheids- of milieuschade veroorzaakt. (14) Uitvoeringsbesluit (EU) 2017/74 moet derhalve worden ingetrokken. (15) De in dit besluit vervatte maatregelen zijn in overeenstemming met het advies van het Accijnscomité, HEEFT HET VOLGENDE BESLUIT VASTGESTELD: Artikel 1 De in Richtlijn 95/60/EG bedoelde gemeenschappelijke merkstof voor fiscale doeleinden voor het merken van alle soorten gasolie van de GN-codes 2710 19 43, 2710 19 46, 2710 19 47, 2710 19 48, 2710 20 11, 2710 20 16 en 2710 20 19 en van kerosine van GN-code 2710 19 25 is ACCUTRACE™ PLUS, als omschreven in de bijlage bij dit besluit. De lidstaten stellen het gehalte aan merkstof van ACCUTRACE™ PLUS vast op ten minste 12,5 milligram per liter en niet meer dan 18,75 milligram per liter energieproduct. Dit komt overeen met een gehalte aan merkstof van ten minste 9,5 milligram butoxybenzeen per liter en niet meer dan 14,25 milligram butoxybenzeen per liter energieproduct. Artikel 2 De lidstaten mogen tijdens een overgangsperiode tot en met 18 januari 2024 Solvent Yellow 124 of ACCUTRACE™ PLUS gebruiken als de gemeenschappelijke merkstof voor fiscale doeleinden in de zin van Richtlijn 95/60/EG. Indien zij Solvent Yellow 124 in die overgangsperiode als gemeenschappelijke merkstof voor fiscale doeleinden gebruiken, stellen de lidstaten een gehalte aan merkstof vast van ten minste 6 mg en niet meer dan 9 mg Solvent Yellow 124 per liter energieproduct. Artikel 3 Dit besluit wordt uiterlijk op 31 december 2028 herzien in het licht van de technische ontwikkelingen op het gebied van merksystemen en rekening houdende met de noodzaak om het frauduleuze gebruik van energieproducten waarvoor een vrijstelling of een verlaagd accijnstarief geldt, te bestrijden. Dit besluit wordt eerder herzien als blijkt dat ACCUTRACE™ PLUS leidt tot belastingontduiking of gezondheids- of milieuschade veroorzaakt. Artikel 4 Uitvoeringsbesluit (EU) 2017/74 wordt ingetrokken. Artikel 5 Dit besluit is gericht tot de lidstaten. Gedaan te Brussel, 17 januari 2022. Voor de Commissie Paolo GENTILONI Lid van de Commissie ( 1 ) PB L 291 van 6.12.1995, blz. 46 . ( 2 ) De codes van de gecombineerde nomenclatuur zijn die van Uitvoeringsverordening (EU) 2020/1577 van de Commissie van 21 september 2020 tot wijziging van bijlage I bij Verordening (EEG) nr. 2658/87 van de Raad met betrekking tot de tarief- en statistieknomenclatuur en het gemeenschappelijk douanetarief ( PB L 361 van 30.10.2020, blz. 1 ). ( 3 ) Uitvoeringsbesluit (EU) 2017/74 van de Commissie van 25 november 2016 tot vaststelling van een gemeenschappelĳke merkstof voor gasolie en kerosine voor fiscale doeleinden ( PB L 10 van 14.1.2017, blz. 7 ). ( 4 ) Uitvoeringsbesluit 2011/544/EU van de Commissie van 16 september 2011 tot vaststelling van een gemeenschappelĳke merkstof voor gasolie en kerosine voor fiscale doeleinden ( PB L 241 van 17.9.2011, blz. 31 ). ( 5 ) PB C 299 van 11.9.2015, blz. 28 . ( 6 ) https://publications.jrc.ec.europa.eu/repository/handle/JRC107206 ( 7 ) https://ec.europa.eu/taxation_customs/sites/taxation/files/fiscal-marking-report-2019.pdf ( 8 ) https://data.consilium.europa.eu/doc/document/ST-6595-2020-INIT/en/pdf Zie het eindverslag over actie 9.1.2.1 betreffende de smokkel en illegale behandeling van minerale oliën: witwassen (het verwijderen van merkstof voor fiscale doeleinden). BIJLAGE 1. Handelsbenaming: ACCUTRACE™ PLUS 2. Identificatie volgens de kleurindex: kleurloos 3. Wetenschappelijke naam: Butoxybenzeen (CAS-registratienummer 1126-79-0)",
  "source": "EUR LEX"
}