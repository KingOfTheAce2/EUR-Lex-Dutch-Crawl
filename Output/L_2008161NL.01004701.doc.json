{
  "url": "http://www.w3.org/1999/xhtml\">",
  "content": "L_2008161NL.01004701.xml 20.6.2008 NL Publicatieblad van de Europese Unie L 161/47 AANBEVELING VAN DE COMMISSIE van 30 mei 2008 betreffende risicoreductiemaatregelen voor de stoffen zinkoxide; zinksulfaat; trizinkbis(orthofosfaat) (Kennisgeving geschied onder nummer C(2008) 2322) (Voor de EER relevante tekst) (2008/468/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EEG) nr. 793/93 van de Raad van 23 maart 1993 inzake de beoordeling en de beperking van de risico's van bestaande stoffen ( 1 ) , en met name op artikel 11, lid 2, Overwegende hetgeen volgt: (1) Bij Verordening (EG) nr. 2268/95 van de Commissie van 27 september 1995 betreffende de tweede lijst van prioriteitsstoffen krachtens Verordening (EEG) nr. 793/93 van de Raad ( 2 ) zijn de volgende stoffen aangemerkt als prioriteitsstoffen die in het kader van Verordening (EEG) nr. 793/93 moeten worden geëvalueerd: — zinkoxide, — zinksulfaat, — trizinkbis(orthofosfaat). (2) De volgens die verordening van de Commissie aangewezen rapporterende lidstaat heeft voor die stoffen, overeenkomstig Verordening (EG) nr. 1488/94 van de Commissie van 28 juni 1994 tot vaststelling van de beginselen voor de beoordeling van de risico's voor mens en milieu van bestaande stoffen krachtens Verordening (EEG) nr. 793/93 van de Raad ( 3 ) , de beoordeling van de risico's voor mens en milieu afgerond en voorstellen gedaan voor een strategie ter beperking van de risico's. (3) Het Wetenschappelijk Comité voor toxiciteit, ecotoxiciteit en milieu (WCTEM) en het Wetenschappelijk Comité voor gezondheids- en milieurisico's (WCGM) zijn geraadpleegd over de door de rapporterende lidstaat uitgevoerde risicobeoordelingen en hebben hierover advies uitgebracht. Die adviezen zijn op de website van de wetenschappelijke comités gepubliceerd. (4) De resultaten van de risicobeoordelingen en de verdere resultaten van de strategieën ter beperking van de risico’s worden vermeld in de desbetreffende mededeling van de Commissie ( 4 ) : [ref + voetnoot met PB-verwijzing naar mededeling]. (5) Uitgaande van die evaluatie is het passend voor de in deze aanbeveling en de mededeling bedoelde stoffen bepaalde risicoreductiemaatregelen aan te bevelen. (6) De in deze aanbeveling vervatte risicoreductiemaatregelen zijn in overeenstemming met het advies van het bij artikel 15, lid 1, van Verordening (EEG) nr. 793/93 ingestelde comité, BEVEELT AAN: DEEL 1 ZINKOXIDE (CAS-nr. 1314-13-2; Einecs-nr. 215-222-5) ZINKSULFAAT (CAS-nr. 7733-02-0; Einecs-nr. 231-793-3) TRIZINKBIS(ORTHOFOSFAAT) (CAS-nr. 7779-90-0; Einecs-nr. 231-944-3) Risicoreductiemaatregelen voor het milieu (1, 2, 3, 4, 5) 1. Voor rivierbekkens waar zinkemissies een risico kunnen opleveren, dienen de betrokken lidstaten milieukwaliteitsnormen (MKN) op te stellen. De nationale maatregelen om de verontreiniging terug te dringen teneinde deze MKN tegen 2015 te realiseren moeten worden verwerkt in de stroomgebiedbeheersplannen overeenkomstig Richtlijn 2000/60/EG van het Europees Parlement en de Raad ( 5 ) . 2. De lidstaten dienen de Commissie informatie te verstrekken over de bijdrage van zinkbronnen en de routes van zink naar het aquatisch milieu, over mogelijke beheersingsmaatregelen en over het zinkgehalte in het aquatisch milieu, zodat kan worden onderzocht of zink moet worden meegenomen bij de volgende herziening van bijlage X bij Richtlijn 2000/60/EG. 3. De bevoegde autoriteiten in de betrokken lidstaten dienen in de overeenkomstig Richtlijn 2008/1/EG van het Europees Parlement en de Raad ( 6 ) afgegeven vergunningen voorwaarden, emissiegrenswaarden of gelijkwaardige parameters of technische maatregelen voor zink en zinkverbindingen vast te leggen, om ervoor te zorgen dat de exploitatie van de installaties in kwestie op basis van de beste beschikbare technieken (BBT) geschiedt, rekening houdend met de technische karakteristieken van de betrokken installaties, de geografische ligging ervan en de plaatselijke milieuomstandigheden. 4. De lidstaten dienen zorgvuldig toezicht te houden op de uitvoering van BBT voor zink en zinkverbindingen en belangrijke ontwikkelingen in het kader van de uitwisseling van informatie over BBT aan de Commissie te rapporteren. 5. Lokale emissies naar het milieu moeten waar nodig door nationale voorschriften worden gereguleerd om ervoor te zorgen dat er geen risico's voor het milieu te verwachten zijn. DEEL 2 ADRESSATEN 6. Deze aanbeveling is gericht tot de lidstaten. Gedaan te Brussel, 30 mei 2008. Voor de Commissie Stavros DIMAS Lid van de Commissie ( 1 ) PB L 84 van 5.4.1993, blz. 1 . Verordening gewijzigd bij Verordening (EG) nr. 1882/2003 van het Europees Parlement en de Raad ( PB L 284 van 31.10.2003, blz. 1 ). ( 2 ) PB L 231 van 28.9.1995, blz. 18 . ( 3 ) PB L 161 van 29.6.1994, blz. 3 . ( 4 ) PB C 155 van 20.6.2008, blz. 1 . ( 5 ) PB L 327 van 22.12.2000, blz. 1 . Richtlijn laatstelijk gewijzigd bij Richtlijn 2008/32/EG ( PB L 81 van 20.3.2008, blz. 60 ). ( 6 ) PB L 24 van 29.1.2008, blz. 8 .",
  "source": "EUR LEX"
}