{
  "url": "http://www.w3.org/1999/xhtml\"><!--",
  "content": "L_2016268NL.01011301.xml 1.10.2016 NL Publicatieblad van de Europese Unie L 268/113 UITVOERINGSBESLUIT (EU) 2016/1757 VAN DE COMMISSIE van 29 september 2016 tot oprichting van het Europees multidisciplinair waarnemingscentrum voor de zeebodem en de waterkolom — Consortium voor een Europese onderzoeksinfrastructuur (EMSO ERIC) (Kennisgeving geschied onder nummer C(2016) 5542) (Slechts de teksten in de Engelse, Franse, Griekse, Italiaanse, Portugese, Roemeense en Spaanse taal zijn authentiek) (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 723/2009 van de Raad van 25 juni 2009 betreffende een communautair rechtskader voor een Consortium voor een Europese onderzoeksinfrastructuur (ERIC) ( 1 ) , en met name artikel 6, lid 1, onder a), Overwegende hetgeen volgt: (1) Ierland, Griekenland, Spanje, Frankrijk, Italië, Portugal, Roemenië en het Verenigd Koninkrijk hebben de Commissie verzocht het Europees multidisciplinair waarnemingscentrum voor de zeebodem en de waterkolom — Consortium voor een Europese onderzoeksinfrastructuur (hierna „EMSO ERIC” genoemd) op te richten. (2) Ierland, Griekenland, Spanje, Frankrijk, Italië, Portugal, Roemenië en het Verenigd Koninkrijk zijn overeengekomen dat Italië zal optreden als gastland voor EMSO ERIC. (3) De Commissie heeft, overeenkomstig artikel 5, lid 2, van Verordening (EG) nr. 723/2009, het verzoek beoordeeld en is tot de conclusie gekomen dat aan de voorschriften van die verordening is voldaan. (4) De in dit besluit vervatte maatregelen zijn in overeenstemming met het advies van het bij artikel 20 van Verordening (EG) nr. 723/2009 ingestelde comité, HEEFT HET VOLGENDE BESLUIT VASTGESTELD: Artikel 1 1.   Het Europees multidisciplinair waarnemingscentrum voor de zeebodem en de waterkolom — Consortium voor een Europese onderzoeksinfrastructuur (EMSO ERIC) wordt opgericht. 2.   De essentiële elementen van de statuten van EMSO ERIC zijn opgenomen in de bijlage. Artikel 2 Dit besluit is gericht tot Ierland, de Helleense Republiek, het Koninkrijk Spanje, de Franse Republiek, de Italiaanse Republiek, de Portugese Republiek, Roemenië en het Verenigd Koninkrijk van Groot-Brittannië en Noord-Ierland. Gedaan te Brussel, 29 september 2016. Voor de Commissie Carlos MOEDAS Lid van de Commissie ( 1 ) PB L 206 van 8.8.2009, blz. 1 . BIJLAGE ESSENTIËLE ELEMENTEN VAN DE STATUTEN VAN EMSO ERIC 1.   TAKEN EN ACTIVITEITEN 1. EMSO ERIC voert de volgende taken uit: a) het ontwikkelen en aanbieden van de faciliteiten die eigendom zijn van EMSO ERIC, met inbegrip van alle faciliteiten die door de leden ter beschikking worden gesteld van EMSO ERIC voor het uitvoeren van de werkzaamheden door de leden met het oog op het verwezenlijken van de doelstellingen van EMSO ERIC op Europees niveau, zodat de wetenschappelijke wereld en andere geïnteresseerde belanghebbenden toegang krijgen tot de gegevens en faciliteiten van waarnemingscentra voor de oceaan in heel Europa; b) het beheren van de bestaande vaste waarnemingscentra voor de diepzeebodem en de waterkolom in Europa om bij te dragen aan EMSO ERIC gedurende overeengekomen perioden voor gebruik door EMSO ERIC, met inbegrip van toegang voor gekwalificeerde Europese en internationale wetenschappelijke gemeenschappen; c) het coördineren en ondersteunen van de werkzaamheden van de bestaande vaste waarnemingscentra voor de diepzeebodem en de waterkolom in Europa door de continuïteit en kwaliteit van tijdreeksen en betrouwbaar gegevensbeheer te bevorderen; d) het verlenen en rationaliseren van de toegang tot de infrastructuur van EMSO ERIC voor gekwalificeerde Europese en internationale wetenschappelijke gemeenschappen wier projecten daartoe worden geëvalueerd; e) het ondersteunen van de leidende rol die Europa speelt op het gebied van mariene technologieën en het duurzaam gebruik van de rijkdommen van de zee via partnerschappen met de bedrijfswereld en andere geïnteresseerde belanghebbenden; f) het integreren van activiteiten op het gebied van onderzoek, opleiding en de verspreiding van informatie. EMSO ERIC is het centrale contactpunt voor onderzoek, opleiding, onderwijs en de verspreiding van informatie voor de waarnemingscentra voor de oceaan in Europa zodat wetenschappers en andere geïnteresseerde belanghebbenden op efficiënte wijze gebruik kunnen maken van de waarnemingscentra voor de oceaan in Europa; g) het maken van verbindingen met internationale initiatieven die relevant zijn voor de observatie van de open oceaan, om in andere werelddelen op te treden als vertegenwoordiger van Europa op deze gebieden en de internationale samenwerking op deze gebieden te organiseren en te bevorderen, en h) het op elkaar afstemmen van investerings- en werkingsfondsen zodat optimaal wordt omgegaan met nationale, Europese en internationale middelen. 2. Bij het uitoefenen van zijn taken moet EMSO ERIC a) verzekeren dat zijn diensten van hoge kwaliteit zijn door: i) een algemene wetenschappelijke strategie uit te stippelen via de vaststelling van een strategisch langetermijnplan dat periodiek wordt geactualiseerd; ii) toekomstige wetenschappelijke ontwikkelingen af te bakenen en de verwezenlijking van wetenschappelijke doelstellingen te beoordelen; iii) experimenten die door gebruikers worden voorgesteld, te evalueren; iv) de wetenschappelijke doelstellingen van de sites te herzien, en v) de communicatie met gebruikers uit de wetenschappelijke wereld en andere gebruikers te beheren; b) toegang verlenen tot de infrastructuur van EMSO ERIC, door onder andere: i) selectiecriteria voor toegang vast te stellen die worden ontwikkeld overeenkomstig het advies van de wetenschappelijke gemeenschap waartoe de gebruiker behoort; ii) de geïntegreerde toegang tot waarnemingscentra voor de oceaan in Europa te beheren; iii) kwesties inzake standaardisering te beheren en richtsnoeren vast te stellen voor de ijking en registratie van instrumenten overeenkomstig vooraf vastgestelde vereisten; iv) ernaar te streven het verzamelen van gegevensreeksen op lange termijn op de diepzeebodem en in de hele waterkolom mogelijk te maken, en v) de opslag en het gebruik van gegevens voor wetenschappelijk onderzoek en de tijdige levering van gegevens voor gebruik in het kader van de vroegtijdige waarschuwingscapaciteit voor geologische gevaren en operationele oceanografie te coördineren; c) capaciteit opbouwen om de gecoördineerde opleiding van wetenschappers, ingenieurs en gebruikers te bevorderen; d) optreden als pleitbezorger van de wetenschappelijke gemeenschap die betrokken is bij oceaanobservatie; e) innovatie en de overdracht van kennis en technologie stimuleren door diensten aan te bieden en partnerschappen aan te gaan met de bedrijfswereld; f) eventuele andere werkzaamheden uitvoeren die noodzakelijk zijn om de taken van EMSO ERIC te vervullen. 2.   STATUTAIRE ZETEL De statutaire zetel van EMSO ERIC bevindt zich in Rome, op het grondgebied van de Italiaanse Republiek, hierna het „gastland” genoemd. 3.   NAAM Een Europees multidisciplinair waarnemingscentrum voor de zeebodem en de waterkolom — Consortium voor een Europese onderzoeksinfrastructuur (EMSO ERIC) wordt opgericht uit hoofde van Verordening (EG) nr. 723/2009. 4.   DUUR EN PROCEDURE VOOR DE ONTBINDING 1. EMSO ERIC wordt opgericht voor een duur tot en met 31 december 2024. 2. De ledenvergadering kan besluiten EMSO ERIC te ontbinden met een tweederdemeerderheid van de stemmen van de aanwezige leden. 3. De directeur-generaal doet kennisgeving van het besluit om EMSO ERIC te ontbinden en de ontbindingsprocedure af te sluiten overeenkomstig artikel 16 van Verordening (EG) nr. 723/2009. 4. Activa die na betaling van de schulden van EMSO ERIC resteren, worden over de leden verdeeld naar rato van hun totale bijdrage aan EMSO ERIC op de datum van ontbinding. 5.   BASISBEGINSELEN 5.1. Beleid inzake toegang voor gebruikers a) Waar mogelijk en rekening houdend met licenties van derden en eventuele eerdere regelingen is de toegang tot de gegevens die door EMSO ERIC worden geproduceerd vrij en open voor alle leden van wetenschappelijke instellingen en andere belanghebbenden. Daarnaast wordt toegang verleend tot de infrastructuur van EMSO ERIC aan gekwalificeerde Europese en internationale wetenschappelijke gemeenschappen wier projecten daartoe worden geëvalueerd. EMSO ERIC hanteert selectiecriteria die worden ontwikkeld overeenkomstig het advies van de wetenschappelijke gemeenschap waartoe de gebruiker behoort. Het gebruik en de verzameling van gegevens is onderworpen aan de desbetreffende wettelijke bepalingen inzake gegevensbescherming. b) De leden doen redelijke inspanningen om bezoekende wetenschappers, ingenieurs en technici in hun laboratoria te ontvangen met het oog op samenwerking met degenen die rechtstreeks betrokken zijn bij de werkzaamheden van EMSO ERIC. 5.2. Beleid inzake wetenschappelijke evaluatie a) De jaarlijkse wetenschappelijke evaluatie van de werkzaamheden van EMSO ERIC wordt uitgevoerd door het wetenschappelijk, technisch en ethisch adviescomité. Het evaluatieverslag wordt voor goedkeuring voorgelegd aan de ledenvergadering. b) Elke vijf jaar worden de werkzaamheden en de werking van EMSO ERIC beoordeeld door een team van onafhankelijke deskundigen dat door de ledenvergadering wordt aangewezen op voorstel van het wetenschappelijk, technisch en ethisch adviescomité. 5.3. Beleid inzake verspreiding a) Op basis van een evaluatie en mits zij daarvoor een bijdrage betalen, kan EMSO ERIC de gegevens die het heeft verzameld, verspreiden onder andere gebruikers dan de leden van wetenschappelijke instellingen en andere belanghebbenden en gekwalificeerde Europese en internationale wetenschappelijke gemeenschappen. Een dergelijke bijdrage wordt berekend op basis van alle kosten die verband houden met het gebruik van de infrastructuur van EMSO ERIC door die gebruiker, in overeenstemming met Richtlijn 2003/4/EG van het Europees Parlement en de Raad ( 1 ) , Richtlijn 2007/2/EG van het Europees Parlement en de Raad ( 2 ) en ander toepasselijk recht. De voorgaande vereiste voor een financiële bijdrage geldt niet voor verzoeken om toegang tot de catalogus en voor alle andere verzoeken gaat deze een redelijk bedrag niet te boven. b) Wanneer gegevens die door EMSO ERIC zijn geproduceerd, worden gedeeld met derden, behoudt EMSO ERIC alle rechten, belangen en titels met betrekking tot deze gegevens. c) De gebruikers van EMSO ERIC worden aangemoedigd hun resultaten te publiceren in de door vakgenoten getoetste wetenschappelijke literatuur, lezingen te houden tijdens wetenschappelijke congressen, en te publiceren in andere media die zich richten tot een groter publiek, met inbegrip van het grote publiek, de pers, burgergroepen en onderwijsinstellingen. d) EMSO ERIC ontwikkelt gegevensproducten van toegevoegde waarde ten dienste van een breed scala van private en publieke gebruikers met het oog op de ontwikkeling van producten die voldoen aan de behoeften van de belanghebbenden. 5.4. Beleid inzake intellectuele-eigendomsrechten a) Intellectueel eigendom wordt gedefinieerd in overeenstemming met artikel 2 van het Verdrag tot oprichting van de Wereldorganisatie voor de Intellectuele Eigendom, gesloten te Stockholm op 14 juli 1967. b) Alle intellectuele-eigendomsrechten die door EMSO ERIC zijn gecreëerd, verkregen of ontwikkeld, berusten bij en zijn volledig eigendom van EMSO ERIC. c) De ledenvergadering bepaalt het beleid van EMSO ERIC inzake de identificatie, de bescherming, het beheer en de instandhouding van de intellectuele-eigendomsrechten van EMSO ERIC, met inbegrip van de toegang tot deze rechten, zoals in de uitvoeringsvoorschriften van EMSO ERIC is vastgesteld. d) De directeur-generaal stelt in overleg met het uitvoerend comité op basis van het principe van volledige kostendekking een prijsbeleid voor dat door de ledenvergadering wordt goedgekeurd. e) Wat vraagstukken inzake intellectuele-eigendomsrechten betreft, worden de betrekkingen tussen de leden en de waarnemers van EMSO ERIC beheerst door het respectieve nationale recht van de leden en de waarnemers en door de internationale overeenkomsten waarbij de leden en waarnemers partij zijn. f) De bepalingen van deze statuten en van de uitvoeringsvoorschriften laten de bestaande intellectuele-eigendomsrechten die eigendom zijn van de leden en de waarnemers onverlet. 5.5. Personeelsbeleid, met inbegrip van het gelijkekansenbeleid a) EMSO ERIC past als werkgever het beginsel van gelijke kansen toe. De selectieprocedures voor sollicitanten voor functies bij EMSO ERIC zijn transparant, niet-discriminerend en waarborgen gelijke kansen. b) De arbeidsovereenkomsten voldoen aan de toepasselijke nationale wet- en regelgeving van het land waarin het personeel zijn activiteiten uitvoert. c) Met inachtneming van de nationale wetgeving bevordert elk lid binnen zijn jurisdictie het verkeer en verblijf van de staatsburgers van de leden die betrokken zijn bij de taken van EMSO ERIC en hun gezinsleden. 5.6. Aanbestedingsbeleid, met inachtneming van de beginselen inzake transparantie, non-discriminatie en mededinging a) Het aankoopbeleid van EMSO ERIC is gebaseerd op de beginselen van transparantie, gelijke behandeling, non-discriminatie en vrije concurrentie. b) Het aankoopbeleid wordt nauwkeurig omschreven in de uitvoeringsvoorschriften. ( 1 ) Richtlĳn 2003/4/EG van het Europees Parlement en de Raad van 28 januari 2003 inzake de toegang van het publiek tot milieu-informatie en tot intrekking van Richtlĳn 90/313/EEG van de Raad ( PB L 41 van 14.2.2003, blz. 26 ). ( 2 ) Richtlijn 2007/2/EG van het Europees Parlement en de Raad van 14 maart 2007 tot oprichting van een infrastructuur voor ruimtelijke informatie in de Gemeenschap (Inspire) ( PB L 108 van 25.4.2007, blz. 1 ).",
  "source": "EUR LEX"
}