{
  "url": "http://www.w3.org/1999/xhtml\">",
  "content": "L_2013346NL.01007301.xml 20.12.2013 NL Publicatieblad van de Europese Unie L 346/73 UITVOERINGSBESLUIT VAN DE COMMISSIE van 18 december 2013 waarbij wordt bepaald dat de tijdelijke opschorting van het preferentiële douanerecht dat is vastgesteld in het kader van het stabilisatiemechanisme voor bananen in de handelsovereenkomst tussen de Europese Unie en haar lidstaten, enerzijds, en Colombia en Peru, anderzijds, niet passend is voor de invoer van bananen van oorsprong uit Peru voor het jaar 2013 (2013/783/EU) DE EUROPESE COMMISSIE, Gezien het Verdrag betreffende de Europese Unie en het Verdrag betreffende de werking van de Europese Unie, Gezien Verordening (EU) nr. 19/2013 van het Europees Parlement en de Raad van 15 januari 2013 tot uitvoering van de bilaterale vrijwaringsclausule en het stabilisatiemechanisme voor bananen in de handelsovereenkomst tussen de Europese Unie en haar lidstaten, enerzijds, en Colombia en Peru, anderzijds ( 1 ) , en met name artikel 15, Overwegende hetgeen volgt: (1) Door de handelsovereenkomst tussen de Europese Unie en haar lidstaten, enerzijds, en Colombia en Peru, anderzijds, die met betrekking tot Colombia en Peru op respectievelijk 1 augustus 2013 en 1 maart 2013 voorlopig in werking is getreden, is een stabilisatiemechanisme voor bananen ingesteld. (2) Volgens dit mechanisme, en krachtens artikel 15, lid 2 van Verordening (EU) nr. 19/2013, stelt de Commissie, zodra het vastgestelde jaarlijkse drempelvolume voor de invoer van verse bananen (code 0803 90 10  van de gecombineerde nomenclatuur van de Europese Unie) uit Colombia of Peru wordt overschreden, een uitvoeringshandeling vast waardoor zij hetzij het preferentiële douanerecht dat wordt toegepast op de invoer van bananen uit Colombia of Peru tijdelijk opschort, hetzij bepaalt dat een dergelijke opschorting niet passend is. (3) Het besluit van de Commissie moet worden vastgesteld overeenkomstig artikel 8 van Verordening (EU) nr. 182/2011 van het Europees Parlement en de Raad ( 2 ) , in samenhang met artikel 4 van die verordening. (4) In november 2013 bleek dat de invoer in de Europese Unie van verse bananen van oorsprong uit Peru de in de bovengenoemde handelsovereenkomst vastgestelde drempel had overschreden. (5) In verband hiermee heeft de Commissie overeenkomstig artikel 15, lid 3, van Verordening (EU) nr. 19/2013 de gevolgen van de betreffende invoer op de situatie van de markt voor bananen in de Europese Unie onderzocht, waarbij zij onder andere rekening hield met de gevolgen van de betreffende invoer voor het prijspeil in de Unie, de ontwikkeling van de invoer uit overige bronnen en de algehele stabiliteit van de markt in de Unie. (6) De invoer van verse bananen uit Peru vertegenwoordigde slechts 1,8 % van de totale invoer van verse banen in de Europese Unie in de periode oktober 2012 - september 2013 (gebaseerd op gegevens van Eurostat). (7) De invoer van verse bananen uit andere traditionele uitvoerlanden, met name Colombia, Costa Rica en Panama, bleef ver onder de daarvoor in vergelijkbare stabilisatiemechanismen vastgestelde drempels, en heeft in de afgelopen drie jaar dezelfde ontwikkelingen en eenheidswaarden vertoond. (8) De gemiddelde groothandelsprijs van bananen op de markt van de Unie in november 2013 (0,99 EUR/kg) week niet noemenswaardig af ten opzichte van de gemiddelde bananenprijzen in de voorafgaande maanden. (9) Verder zijn er geen aanwijzingen dat de invoer van verse bananen uit Peru boven het vastgestelde jaarlijkse drempelvolume de stabiliteit van de markt van de Unie heeft verstoord, noch dat deze invoer enig significant effect op de situatie van producenten in de EU had. (10) Op basis van het bovengenoemde onderzoek is de Commissie tot de conclusie gekomen dat de schorsing van het preferentiële douanerecht op de invoer van bananen van oorsprong uit Peru niet passend is. De Commissie zal nauwlettend blijven toezien op de invoer van bananen uit Peru, HEEFT HET VOLGENDE BESLUIT VASTGESTELD: Artikel 1 De tijdelijke opschorting van het preferentiële douanerecht voor de invoer van verse bananen, ingedeeld onder code 0803 90 10  van de gecombineerde nomenclatuur van de Europese Unie, van oorsprong uit Peru, is niet passend voor het jaar 2013. Artikel 2 Dit besluit treedt in werking op de dag van de bekendmaking ervan in het Publicatieblad van de Europese Unie . Gedaan te Brussel, 18 december 2013. Voor de Commissie De voorzitter José Manuel BARROSO ( 1 ) PB L 17 van 19.1.2013, blz. 1 . ( 2 ) Verordening (EU) nr. 182/2011 van het Europees Parlement en de Raad van 16 februari 2011 tot vaststelling van de algemene voorschriften en beginselen die van toepassing zijn op de wijze waarop de lidstaten de uitoefening van de uitvoeringsbevoegdheden door de Commissie controleren ( PB L 55 van 28.2.2011, blz. 13 ).",
  "source": "EUR LEX"
}