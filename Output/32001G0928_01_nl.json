{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32001G0928(01):NL:HTML\">",
  "content": "EUR-Lex - 32001G0928(01) - NL Avis juridique important | 32001G0928(01) Resolutie van de Raad van 19 juni 2001 betreffende het welzijn van dieren tijdens het vervoer Publicatieblad Nr. C 273 van 28/09/2001 blz. 0001 - 0001 Resolutie van de Raad van 19 juni 2001 betreffende het welzijn van dieren tijdens het vervoer (2001/C 273/01) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, Overwegende hetgeen volgt: - in de aan de slotakte van het Verdrag betreffende de Europese Unie gehechte Verklaring nr. 24 wordt de Europese instellingen verzocht om bij de opstelling en tenuitvoerlegging van de communautaire wetgeving - met name inzake het gemeenschappelijk landbouwbeleid - ten volle rekening te houden met de vereisten inzake het welzijn van dieren; - het verslag van de Commissie aan de Raad en het Europees Parlement over de ervaringen van de lidstaten sinds de tenuitvoerlegging van Richtlijn 95/29/EG van de Raad tot wijziging van Richtlijn 91/628/EEG inzake de bescherming van dieren tijdens het vervoer, heeft tekortkomingen bij de toepassing van genoemde richtlijn aan het licht gebracht, meer bepaald wat betreft de naleving van de reistijden, de beladingsdichtheid, de gebrekkige verzorging en de brute behandeling waarvan dieren vooral tijdens langeafstandstransporten het slachtoffer zijn; - de verschillende crises die de Unie de afgelopen jaren inzake de gezondheid van dieren heeft doorgemaakt (met name de klassieke varkenspest in Nederland (1997/1998) en laatst de uitbraak van mond- en klauwzeer) werden nog in de hand gewerkt door een groot aantal transporten van levende dieren zowel binnen de door deze veeziekten getroffen lidstaten als tussen de lidstaten onderling; - het gebruik van halteplaatsen waarin door Richtlijn 95/29/EG werd voorzien om het langeafstandsvervoer van dieren mogelijk te maken, houdt risico's in voor de verspreiding van bepaalde besmettelijke ziekten (zoals mond- en klauwzeer en klassieke varkenspest); - de specialisering van veehouderijen, de concentratie en intensivering van de dierproductie in bepaalde regio's van de lidstaten, alsook de rationalisering van de inrichtingen voor het slachten van dieren en het verwerken van hun producten, zijn de oorzaak van een sterke stijging van het diervervoer zowel binnen de lidstaten als in het intracommunautaire verkeer, IS VAN MENING DAT: - de lidstaten en de Commissie moeten zorgen voor een effectieve uitvoering en een strenge controle van de bestaande wetgeving; - op korte termijn moet worden gedacht aan nieuwe initiatieven om de dieren beter te beschermen en hun welzijn te vergroten, en de uitbraak en verspreiding van besmettelijke dierziekten te voorkomen; - voor transporten die absoluut noodzakelijk blijven, mede om het welzijn en de gezondheid van de dieren tijdens en na het vervoer te beschermen, er strengere voorwaarden moeten worden vastgesteld, teneinde de dieren pijn en leed te besparen, VERZOEKT de Commissie, daartoe zo spoedig mogelijk bij de Raad: - passende voorstellen in te dienen om die doelstellingen te bereiken, waarin rekening moet worden gehouden met de ervaring die de lidstaten met de uitvoering van Richtlijn 95/29/EEG hebben opgedaan; - een verslag uit het oogpunt van zowel de gezondheid als het welzijn van dieren in te dienen over: a) de vraagstukken in verband met het vervoer van levende dieren, waarbij ook rekening wordt gehouden met het openbaar belang dat verspreiding van besmettelijke dierziekten wordt voorkomen; b) de economische gevolgen van eventuele voorgestelde wijzigingen voor de Europese Unie in het algemeen of voor bepaalde regio's van de Unie.",
  "source": "EUR LEX"
}