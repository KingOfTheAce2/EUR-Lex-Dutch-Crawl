{
  "url": "http://www.w3.org/1999/xhtml\">",
  "content": "L_2013313NL.01004001.xml 22.11.2013 NL Publicatieblad van de Europese Unie L 313/40 UITVOERINGSVERORDENING (EU) Nr. 1186/2013 VAN DE COMMISSIE van 21 november 2013 houdende inschrijving van een benaming in het register van beschermde oorsprongsbenamingen en beschermde geografische aanduidingen (Orkney Scottish Island Cheddar (BGA)) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1151/2012 van het Europees Parlement en de Raad van 21 november 2012 inzake kwaliteitsregelingen voor landbouwproducten en levensmiddelen ( 1 ) , en met name artikel 52, lid 2, Overwegende hetgeen volgt: (1) Verordening (EG) nr. 510/2006 van de Raad van 20 maart 2006 inzake de bescherming van geografische aanduidingen en oorsprongsbenamingen van landbouwproducten en levensmiddelen ( 2 ) is bij Verordening (EU) nr. 1151/2012 ingetrokken en daardoor vervangen. (2) Overeenkomstig artikel 6, lid 2, van Verordening (EG) nr. 510/2006 is de door het Verenigd Koninkrijk ingediende aanvraag tot registratie van de benaming „Orkney Scottish Island Cheddar” bekendgemaakt in het Publicatieblad van de Europese Unie ( 3 ) . (3) De organisaties Dairy Australia, Dairy Companies Association of New Zealand en het Consortium for Common Food Names hebben overeenkomstig artikel 7, lid 3, onder b), van Verordening (EG) nr. 510/2006 bezwaar aangetekend tegen deze registratie. Deze bezwaren werd ontvankelijk verklaard op grond van artikel 7, lid 3, van die verordening. (4) Met name wordt in deze bezwaren onderstreept dat de registratie van de betrokken benaming schade zou toebrengen aan benamingen, handelsmerken of producten die gedurende ten minste vijf jaar vóór de in artikel 6, lid 2, bedoelde datum legaal op de markt zijn, en dat de voor registratie voorgestelde benaming generiek zou zijn. (5) De Commissie heeft de betrokken partijen bij brief van 20 maart 2013 verzocht op gepaste wijze overleg te plegen. (6) Op 8 juli 2013 is de Commissie in kennis gesteld van een binnen de gestelde termijn van drie maanden bereikt akkoord tussen het Verenigd Koninkrijk en de bezwaar makende partijen. (7) Volgens het hierboven bedoelde overleg blijken de bezwaar makende partijen zich vooral zorgen te maken over de status van de term „Cheddar” die voorkomt in de samengestelde benaming „Orkney Scottish Island Cheddar”. De door de producent aangevraagde bescherming heeft echter alleen betrekking op de volledige benaming met al haar samenstellende delen. Overeenkomstig artikel 13, lid 1, laatste alinea, van Verordening (EU) nr. 1151/2012 mag de benaming „Cheddar” blijven worden gebruikt op het grondgebied van de Unie, mits de in de rechtsorde van de Unie geldende beginselen en voorschriften in acht worden genomen. (8) De benaming „Orkney Scottish Island Cheddar” dient bijgevolg te worden ingeschreven in het register van beschermde oorsprongsbenamingen en beschermde geografische aanduidingen, HEEFT DE VOLGENDE VERORDENING VASTGESTELD: Artikel 1 De in de bijlage bij deze verordening vermelde benaming wordt ingeschreven in het register van beschermde oorsprongsbenamingen en beschermde geografische aanduidingen. Onverminderd de eerste alinea mag de benaming „Cheddar” blijven worden gebruikt op het grondgebied van de Unie, mits de in de rechtsorde van de Unie geldende beginselen en voorschriften in acht worden genomen. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 november 2013. Voor de Commissie De voorzitter José Manuel BARROSO ( 1 ) PB L 343 van 14.12.2012, blz. 1 . ( 2 ) PB L 93 van 31.3.2006, blz. 12 . ( 3 ) PB C 239 van 9.8.2012, blz. 5 . BIJLAGE In bijlage I bij het Verdrag genoemde landbouwproducten voor menselijke consumptie: Categorie 1.3. Kaas VERENIGD KONINKRIJK Orkney Scottish Island Cheddar (BGA)",
  "source": "EUR LEX"
}