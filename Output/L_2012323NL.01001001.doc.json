{
  "url": "http://www.w3.org/1999/xhtml\">",
  "content": "L_2012323NL.01001001.xml 22.11.2012 NL Publicatieblad van de Europese Unie L 323/10 UITVOERINGSVERORDENING (EU) Nr. 1089/2012 VAN DE COMMISSIE van 19 november 2012 tot indeling van bepaalde goederen in de gecombineerde nomenclatuur DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EEG) nr. 2658/87 van de Raad van 23 juli 1987 met betrekking tot de statistiek- en tariefnomenclatuur en het gemeenschappelijk douanetarief ( 1 ) , met name op artikel 9, lid 1, onder a), Overwegende hetgeen volgt: (1) Om de uniforme toepassing te waarborgen van de gecombineerde nomenclatuur die als bijlage bij Verordening (EEG) nr. 2658/87 is gevoegd, dienen bepalingen voor de indeling van de in de bijlage bij onderhavige verordening vermelde goederen te worden vastgesteld. (2) Bij Verordening (EEG) nr. 2658/87 zijn de algemene regels voor de interpretatie van de gecombineerde nomenclatuur vastgesteld. Deze regels zijn ook van toepassing op iedere andere nomenclatuur die, geheel of gedeeltelijk of met toevoeging van onderverdelingen, de gecombineerde nomenclatuur overneemt en die bij specifieke EU-wetgeving is vastgesteld met het oog op de toepassing van tarief- of andere maatregelen in het kader van het goederenverkeer. (3) Volgens deze algemene regels dienen de in kolom 1 van de tabel in de bijlage omschreven goederen te worden ingedeeld onder de in kolom 2 vermelde GN-code om de in kolom 3 genoemde redenen. (4) Er moet worden bepaald dat de houder van een door de douane van een lidstaat afgegeven bindende tariefinlichting inzake de indeling van goederen in de gecombineerde nomenclatuur die in strijd is met deze verordening, deze inlichting nog drie maanden mag blijven gebruiken op grond van artikel 12, lid 6, van Verordening (EEG) nr. 2913/92 van de Raad van 12 oktober 1992 tot vaststelling van het communautair douanewetboek ( 2 ) . (5) De in deze verordening vervatte maatregelen zijn in overeenstemming met het advies van het Comité douanewetboek, HEEFT DE VOLGENDE VERORDENING VASTGESTELD: Artikel 1 De in kolom 1 van de tabel in de bijlage omschreven goederen worden in de gecombineerde nomenclatuur ingedeeld onder de in kolom 2 van die tabel vermelde GN-code. Artikel 2 Op grond van artikel 12, lid 6, van Verordening (EEG) nr. 2913/92 kan een door de douane van een lidstaat afgegeven bindende tariefinlichting die in strijd is met onderhavige verordening, nog voor een periode van drie maanden worden gebruikt. Artikel 3 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 19 november 2012. Voor de Commissie, namens de voorzitter , Algirdas ŠEMETA Lid van de Commissie ( 1 ) PB L 256 van 7.9.1987, blz. 1 . ( 2 ) PB L 302 van 19.10.1992, blz. 1 . BIJLAGE Omschrijving Indeling (GN-code) Motivering (1) (2) (3) Een elektronisch toestel (zogenoemde „multischakelaar”) in een behuizing met afmetingen van ongeveer 26 × 12 × 7 cm, uitgerust met de volgende interfaces: — 4 middenfrequentie-ingangen met niveauregelaar voor low noise block (LNB) downconverters, — 1 ingang met niveauregelaar voor terrestrische tv-antennes, — 4 uitgangen voor de aansluiting van satellietontvangers. Het toestel heeft een ingebouwde versterker ter compensatie van kabelverlies. Het toestel is bedoeld voor gebruik in systemen met meerdere abonnees voor televisieontvangst via satelliet, zoals „quad LNB”-systemen. Het maakt mogelijk dat diverse satellietontvangers verschillende televisiesignalen ontvangen via één schotelantenne, maar het kan de signalen niet omzetten noch wijzigen. Het toestel maakt ook de distributie van één terrestrisch tv-signaal mogelijk. 8543 70 90 De indeling is vastgesteld op basis van de algemene regels 1 en 6 voor de interpretatie van de gecombineerde nomenclatuur en de tekst van de GN-codes 8543 , 8543 70  en 8543 70 90 . Omdat het toestel alleen de distributie van televisiesignalen mogelijk maakt en de satellietantenne zonder het toestel kan functioneren, wordt het toestel niet aangemerkt als essentieel voor de werking van de antenne. Daarom is indeling als een deel van een antenne onder post 8529  uitgesloten. Het toestel moet daarom worden ingedeeld onder GN-code 8543 70 90  als een apparaat met een eigen functie, niet genoemd of niet begrepen onder andere posten van hoofdstuk 85.",
  "source": "EUR LEX"
}