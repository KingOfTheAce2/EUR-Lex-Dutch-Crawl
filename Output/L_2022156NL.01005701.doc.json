{
  "url": "http://www.w3.org/1999/xhtml\"><!--",
  "content": "L_2022156NL.01005701.xml 9.6.2022 NL Publicatieblad van de Europese Unie L 156/57 UITVOERINGSBESLUIT (EU) 2022/900 VAN DE COMMISSIE van 8 juni 2022 tot wijziging van Uitvoeringsbesluit (EU) 2015/2039 betreffende de ontwikkeling van het regelgevingskader van Zuid-Afrika voor centrale tegenpartijen (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 648/2012 van het Europees Parlement en de Raad van 4 juli 2012 betreffende otc-derivaten, centrale tegenpartijen en transactieregisters ( 1 ) , en met name artikel 25, lid 6, Overwegende hetgeen volgt: (1) In Uitvoeringsbesluit (EU) 2015/2039 van de Commissie ( 2 ) , dat op 13 november 2015 is vastgesteld, is besloten dat, voor de toepassing van artikel 25 van Verordening (EU) nr. 648/2012, het in Zuid-Afrika van kracht zijnde juridische en toezichtkader, dat bestaat uit de Financial Markets Act (wet nr. 19 van 2012) (“FMA”) en dat van toepassing is op vergunninghoudende clearinghuizen die daar over een vergunning beschikken, als gelijkwaardig aan de vereisten van Verordening (EU) nr. 648/2012 moet worden aangemerkt. (2) Sinds 13 november 2015 is het Zuid-Afrikaanse regelgevingskader voor centrale tegenpartijen (“CTP’s”) echter verder ontwikkeld na de inwerkingtreding van de Financial Sector Regulations Act (wet nr. 9 van 2017) ( 3 ) (“FSRA”), die de FMA wijzigde, en de afkondiging van de Financial Markets Act Regulations 2018 ( 4 ) . Daarom moet de gelijkwaardigheid van dat gewijzigde Zuid-Afrikaanse regelgevingskader worden beoordeeld. (3) De beoordeling van de gelijkwaardigheid van het gewijzigde Zuid-Afrikaanse regelgevingskader mag niet uitsluitend gebeuren op basis van een vergelijkende analyse in abstracto van de juridisch bindende vereisten voor CTP’s die in Zuid-Afrika over een vergunning beschikken, maar moet ook kijken naar de effecten van die vereisten. Die beoordeling moet nagaan of die vereisten geschikt zijn om de risico’s te limiteren waaraan in de Unie gevestigde clearingleden en handelsplatformen mogelijk worden blootgesteld, rekening houdende met de omvang van de financiële markten waarop CTP’s met een Zuid-Afrikaanse vergunning opereren. Striktere vereisten inzake risicolimitering zijn vereist voor CTP’s die hun activiteiten ontplooien op grotere financiële markten met een hoger inherent risiconiveau, dan voor CTP’s die hun activiteiten op kleinere financiële markten ontplooien. (4) Artikel 25, lid 6, punten a), b), en c), van Verordening (EU) nr. 648/2012 noemt drie voorwaarden die vervuld moeten zijn om te kunnen verklaren dat het juridische en toezichtkader van een derde land dat geldt voor CTP’s die in dat land over een vergunning beschikken, gelijkwaardig is aan de vereisten welke in die verordening zijn vastgelegd. (5) Volgens artikel 25, lid 6, punt a), van Verordening (EU) nr. 648/2012 moeten CTP’s waaraan in een derde land vergunning is verleend, voldoen aan juridisch bindende vereisten die gelijkwaardig zijn aan de vereisten zoals die in titel IV van die verordening zijn neergelegd. (6) In Uitvoeringsbesluit (EU) 2015/2039 werden de juridisch bindende vereisten voor CTP’s met een Zuid-Afrikaanse vergunning aangemerkt als gelijkwaardig aan de vereisten zoals die in titel IV van Verordening (EU) nr. 648/2012 zijn neergelegd. Het gewijzigde Zuid-Afrikaanse regelgevingskader voor CTP’s met een Zuid-Afrikaanse vergunning behoudt de toetsing van vergunninghoudende clearinghuizen en vergunninghoudende CTP’s aan de Principles for Financial Markets Infrastructures (PFMI’s), die in april 2012 zijn uitgevaardigd door het Committee on Payment and Settlement Systems en de International Organization of Securities Commissions (IOSCO) ( 5 ) . (7) De juridisch bindende vereisten voor CTP’s en clearinghuizen met een Zuid-Afrikaanse vergunning bestaan momenteel uit de FMA, als gewijzigd door de FSRA, en de Financial Markets Act Regulations 2018. Dit juridisch kader wordt aangevuld door de reeks Conduct Standards die door de Financial Sector Conduct Authority (“FSCA”) zijn uitgegeven. De gewijzigde FMA en de Financial Markets Act Regulations 2018 bevatten aanvullende verplichtingen en vereisten waaraan centrale clearinghuizen en CTP’s die in Zuid-Afrika over een vergunning beschikken, moeten voldoen. Daarnaast nemen, in de gewijzigde FMA, de Prudential Authority (“PA”) en de Financial Sector Conduct Authority (“FSCA”) de rol over van de Registrar of Services en geven deze gezamenlijk de vergunning af om in Zuid-Afrika te opereren als een vergunninghoudend onafhankelijk clearinghuis of als een vergunninghoudende CTP, op voorwaarde dat de aanvrager die vereisten in acht neemt en bijdraagt tot het behalen van de in de FMA genoemde doelstelling, waaronder het limiteren van systeemrisico. (8) De totale waarde van de in Zuid-Afrika geclearde derivatentransacties vertegenwoordigt nog steeds minder dan 1 % van de totale waarde van de in de Unie geclearde derivatentransacties. De deelneming in Zuid-Afrikaanse vergunninghoudende clearinghuizen of CTP’s stelt in de Unie gevestigde clearingleden en handelsplatformen dus aan aanzienlijk lagere risico’s bloot dan wanneer zij deelnemen in CTP’s waaraan in de Unie vergunning is verleend. (9) De Commissie concludeert dat het juridische en toezichtkader van Zuid-Afrika waarborgt dat CTP’s waaraan de PA en de FSCA gezamenlijk een vergunning hebben afgegeven, voldoen aan juridisch bindende vereisten die gelijkwaardig zijn aan de vereisten zoals die in titel IV van Verordening (EU) nr. 648/2012 zijn neergelegd. (10) Artikel 25, lid 6, punt b), van Verordening (EU) nr. 648/2012 eist ook dat het juridische en toezichtkader voor CTP’s waaraan in een derde land vergunning is verleend, ervoor zorgen dat CTP’s in dat rechtsgebied doorlopend aan effectief toezicht en effectieve handhaving worden onderworpen. Het aangepaste juridische kader voor CTP’s en clearinghuizen verleent de PA en de FSCA een uitgebreide reeks bevoegdheden voor het controleren, monitoren en inspecteren van clearinghuizen en CTP’s die over een vergunning beschikken om in Zuid-Afrika te opereren. De PA en de FSCA beoordelen jaarlijks of vergunninghoudende clearinghuizen en vergunninghoudende CTP’s de FMA en hun intern reglement van orde in acht nemen. De PA en de FSCA hebben de bevoegdheid om de vergunning van een vergunninghoudend onafhankelijk clearinghuis of een vergunninghoudende CTP in te trekken of op te schorten indien deze zich niet houdt aan de FMA of de Financial Markets Act Regulations 2018, of aan afgeleid recht zoals de voorwaarden uit de Conduct Standards. De PA en de FSCA zijn ook bevoegd om vergunninghoudende clearinghuizen en vergunninghoudende CTP’s om informatie of documenten te verzoeken en inspecties ter plaatse uit te voeren. De toezichthoudende autoriteiten voeren ook een jaarlijks toezichtsprogramma voor CTP’s uit dat ook risicotoetsingen, -analyses en -beoordelingen omvat. De PA monitort en beoordeelt de kapitaaltoereikendheid en de praktijken voor kapitaalbeheer van CTP’s. (11) De Commissie concludeert dat het juridische en toezichtkader van Zuid-Afrika voor CTP’s waaraan de PA en de FSCA een vergunning hebben afgegeven, voorziet in effectief toezicht en effectieve handhaving op doorlopende basis. (12) Overeenkomstig artikel 25, lid 6, punt c), van Verordening (EU) nr. 648/2012 moet het juridische kader van een derde land voorzien in een effectief gelijkwaardig systeem voor de erkenning van CTP’s waaraan overeenkomstig de wettelijke regelingen van derde landen een vergunning is verleend (“CTP’s uit een derde land”). (13) De gewijzigde FMA bevat de voorwaarden voor de erkenning van de gelijkwaardigheid van buitenlandse jurisdicties. De FSCA kan, in samenspraak met de South African Reserve Bank en de PA, bepalen dat het regelgevingskader van een bepaald derde land gelijkwaardig is aan het Zuid-Afrikaanse regelgevingskader voor de financiële sector. (14) De Commissie concludeert dat het juridische kader van Zuid-Afrika voorziet in een effectief gelijkwaardig systeem voor de erkenning van CTP’s uit een derde land. (15) Daarom is de Commissie van oordeel dat het juridische en toezichtkader van Zuid-Afrika voor CTP’s voldoet aan de voorwaarden van artikel 25, lid 6, van Verordening (EU) nr. 648/2012. Bijgevolg moet dat juridische en toezichtkader worden aangemerkt als gelijkwaardig aan de vereisten van die verordening. (16) Uitvoeringsbesluit (EU) 2015/2039 moet daarom dienovereenkomstig worden gewijzigd. (17) Om ervoor te zorgen dat de Europese Autoriteit voor effecten en markten (ESMA) de tiering en erkenning van in Zuid-Afrika gevestigde CTP’s onverwijld uitvoert, moet dit besluit met spoed in werking treden. (18) De in dit besluit vervatte maatregelen zijn in overeenstemming met het advies van het Europees Comité voor het effectenbedrijf, HEEFT HET VOLGENDE BESLUIT VASTGESTELD: Artikel 1 Artikel 1 van Uitvoeringsbesluit (EU) 2015/2039 wordt vervangen door: “Artikel 1 Voor de toepassing van artikel 25, lid 6, van Verordening (EU) nr. 648/2012 wordt het in Zuid-Afrika van kracht zijnde juridische en toezichtkader, dat bestaat uit de Financial Markets Act (wet nr. 19 van 2012) en de Financial Markets Act Regulations, en dat van toepassing is op vergunninghoudende clearinghuizen die daar over een vergunning beschikken, als gelijkwaardig aan de vereisten van Verordening (EU) nr. 648/2012 aangemerkt.”. Artikel 2 Dit besluit treedt in werking op de twintigste dag na die van de bekendmaking ervan in het Publicatieblad van de Europese Unie . Gedaan te Brussel, 8 juni 2022. Voor de Commissie De voorzitter Ursula VON DER LEYEN ( 1 ) PB L 201 van 27.7.2012, blz. 1 . ( 2 ) Uitvoeringsbesluit (EU) 2015/2039 van de Commissie van 13 november 2015 betreffende de gelijkwaardigheid van het regelgevingskader van Zuid-Afrika voor centrale tegenpartijen aan de vereisten van Verordening (EU) nr. 648/2012 van het Europees Parlement en de Raad betreffende otc-derivaten, centrale tegenpartijen en transactieregisters ( PB L 298 van 14.11.2015, blz. 29 ). ( 3 ) Republiek Zuid-Afrika, wet nr. 9 van 2017: Financial Sector Regulation Act, 2017. ( 4 ) South African National Treasury, NO.R. 98 Financial Markets Act, 2012 : Regulations ( 5 ) Committee on Payment and Settlement Systems/Technical Committee of the International Organization of Securities Commissions, Principles for financial market infrastructures , april 2012, CPMI Papers nr. 101, Principles for Financial Market Infrastructures (bis.org)",
  "source": "EUR LEX"
}