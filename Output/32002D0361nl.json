{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32002D0361:NL:HTML\">",
  "content": "EUR-Lex - 32002D0361 - NL Avis juridique important | 32002D0361 2002/361/EG: Beschikking van de Raad van 3 mei 2002 inzake de toekenning van nationale steun door de autoriteiten van het Koninkrĳk der Nederlanden aan wegvervoersondernemingen Publicatieblad Nr. L 131 van 16/05/2002 blz. 0012 - 0013 Beschikking van de Raad van 3 mei 2002 inzake de toekenning van nationale steun door de autoriteiten van het Koninkrijk der Nederlanden aan wegvervoersondernemingen (2002/361/EG) DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, en met name op artikel 88, lid 2, derde alinea, Gezien het verzoek van de regering van het Koninkrijk der Nederlanden van 4 februari 2002, Overwegende hetgeen volgt: (1) Op grond van artikel 8, lid 4, van Richtlijn 92/81/EEG van de Raad van 19 oktober 1992 betreffende de harmonisatie van de structuur van de accijns op minerale oliën(1) kan de Raad de lidstaten toestaan om uit specifieke beleidsoverwegingen verlagingen of vrijstellingen van het accijnsrecht voor minerale oliën toe te passen. (2) Op grond van artikel 3, lid 5, eerste alinea, van Beschikking 1999/880/EG(2) en artikel 2 van Beschikking 2001/224/EG van de Raad van 12 maart 2001 houdende verlagingen en vrijstellingen van de accijns op bepaalde minerale oliën die gebruikt worden voor specifieke doeleinden(3), kan Nederland, in afwijking van de bepalingen van Richtlijn 92/82/EEG(4), tot en met 31 december 2002 verlaagde accijnstarieven blijven toepassen op dieselbrandstof voor bedrijfsvoertuigen, mits deze tarieven voldoen aan de voorschriften van Richtlijn 92/82/EEG, met name de in artikel 5 bepaalde minimumtarieven. (3) Nederland heeft in de nationale accijnswetgeving een bepaling opgenomen die voorziet in terugbetaling van een deel van de accijns op dieselbrandstof voor zware vrachtwagens. (4) Bij brief van 18 april 2001 (bekendgemaakt in PB C 160 van 2.6.2001) heeft de Commissie Nederland haar besluit meegedeeld om ten aanzien van bovengenoemde regeling de procedure van artikel 88, lid 2, van het Verdrag in te leiden. (5) Uit milieu- en energiebesparingsoverwegingen heeft de Nederlandse overheid zich genoodzaakt gezien de accijns voor dieselolie te verhogen. De hogere accijns, alsmede de sterke stijging van de kosten veroorzaakt door de stijging van de internationale prijs van ruwe olie, heeft ernstige negatieve gevolgen gehad voor de activiteiten in de sector wegvervoer. Er moesten compensatiemaatregelen worden genomen om ernstige economische en sociale problemen in de vervoersector te voorkomen. Andere maatregelen waren niet adequaat. (6) De regeling is niet-discriminerend. Het feit dat bepaalde bedrijven of sectoren voordeel hebben bij bepaalde belastingmaatregelen betekent op zichzelf niet dat zij door hun vorm of inhoud strijdig zijn met het algemeen belang. (7) De regeling is tijdelijk en loopt op 1 oktober 2002 ten einde. Per 1 januari 2002 is het bedrag van de terugbetaling aanmerkelijk verlaagd. (8) Er zijn dus uitzonderlijke omstandigheden op grond waarvan deze steun, bij wijze van derogatie en voorzover strikt noodzakelijk om de economische en sociale problemen van het betrokken wegvervoer te verhelpen, als verenigbaar met de gemeenschappelijke markt kan worden beschouwd, HEEFT DE VOLGENDE BESCHIKKING VASTGESTELD: Artikel 1 De maatregelen welke Nederland heeft vastgesteld overeenkomstig artikel 3, lid 5, eerste alinea, van Beschikking 1999/880/EG en artikel 2 van Beschikking 2001/224/EG worden beschouwd als zijnde verenigbaar met de gemeenschappelijke markt. Artikel 2 Deze beschikking is gericht tot het Koninkrijk der Nederlanden. Gedaan te Brussel, 3 mei 2002. Voor de Raad De voorzitter J. Piqué I Camps (1) PB L 316 van 31.10.1992, blz. 12. Richtlijn laatstelijk gewijzigd bij Richtlijn 94/74/EG (PB L 365 van 31.12.1994, blz. 46). (2) PB L 331 van 23.12.1999, blz. 73. (3) PB L 84 van 23.3.2001, blz. 23. (4) PB L 316 van 31.10.1992, blz. 19. Richtlijn laatstelijk gewijzigd bij Richtlijn 94/74/EG.",
  "source": "EUR LEX"
}