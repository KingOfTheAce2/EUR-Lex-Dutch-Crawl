{
  "url": "http://www.w3.org/1999/xhtml\">",
  "content": "L_2010155NL.01005401.xml 22.6.2010 NL Publicatieblad van de Europese Unie L 155/54 BESLUIT VAN DE COMMISSIE van 19 juni 2010 tot wijziging van Beschikking 2004/388/EG betreffende een document voor de overbrenging van explosieven binnen de Gemeenschap (Kennisgeving geschied onder nummer C(2010) 3666) (Voor de EER relevante tekst) (2010/347/EU) DE EUROPESE COMMISSIE, Gelet op het Verdrag betreffende de werking van de Europese Unie, Gelet op Richtlijn 93/15/EEG van de Raad van 5 april 1993 betreffende de harmonisatie van de bepalingen inzake het in de handel brengen van en de controle op explosieven voor civiel gebruik ( 1 ) , en met name op artikel 13, lid 5, Overwegende hetgeen volgt: (1) Het systeem voor de overbrenging van explosieven binnen het grondgebied van de Unie, dat bij Richtlijn 93/15/EEG is ingesteld, voorziet in toestemming van de verschillende bevoegde autoriteiten die verantwoordelijk zijn voor de plaatsen van verzending, doorvoer en bestemming van de explosieven. (2) Bij Beschikking 2004/388/EG van de Commissie van 15 april 2004 betreffende een document voor de overbrenging van explosieven binnen de Gemeenschap ( 2 ) is een model opgesteld voor een document voor de overbrenging van explosieven dat de informatie bevat die vereist is ingevolge artikel 9, leden 5 en 6, van Richtlijn 93/15/EEG, om de overbrenging van explosieven tussen lidstaten te vergemakkelijken en tegelijkertijd het noodzakelijke veiligheidsniveau voor de overbrenging van deze producten te handhaven. (3) Beschikking 2004/388/EG moet worden aangepast om er rekening mee te houden dat een elektronisch systeem voor de toestemming voor overbrengingen is ontwikkeld en voor alle lidstaten beschikbaar is. (4) Met name moet het voor de bevoegde autoriteit van de lidstaat van oorsprong mogelijk zijn alle nodige documenten uit te printen en het document voor de overbrenging van explosieven binnen de Gemeenschap aan de leverancier af te geven nadat zij zich ervan heeft vergewist dat alle bevoegde autoriteiten van de betrokken lidstaten hun toestemming voor de overbrenging hebben verleend; daardoor zal de administratieve last voor de ondernemingen en de autoriteiten van de lidstaten worden verlicht. (5) Het namens de Commissie uitgevoerde evaluatieonderzoek betreffende de tenuitvoerlegging van Richtlijn 93/15/EEG concludeerde dat de procedure voor het verlenen van toestemming voor overbrengingen door de lidstaten moet worden bekort. Hiertoe dient gebruik te worden gemaakt van een gemeenschappelijk elektronisch systeem. (6) In de „Small Business Act” voor Europa ( 3 ) en in de Derde strategische evaluatie van betere regelgeving in de Europese Unie ( 4 ) heeft de Commissie zich ertoe verbonden voor een grotere voorspelbaarheid te zorgen en ondernemingen te helpen zich beter voor te bereiden op wijzigingen in de wetgeving. Om dit doel te bereiken is met name een systeem van vaste ingangsdata vastgesteld dat ervoor moet zorgen dat wetgeving die gevolgen heeft voor het bedrijfsleven, waar mogelijk, op een aantal vaste dagen in het jaar ingaat. Bij de vaststelling van de datum van toepassing van dit besluit moet hiermee rekening worden gehouden. (7) De in dit besluit vervatte maatregelen zijn in overeenstemming met het advies van het bij artikel 13, lid 1, van Richtlijn 93/15/EEG ingestelde comité, HEEFT HET VOLGENDE BESLUIT VASTGESTELD: Artikel 1 Beschikking 2004/388/EG wordt als volgt gewijzigd: 1) Het volgende artikel 3 bis wordt ingevoegd: „Artikel 3 bis Wanneer de lidstaat van oorsprong, de lidstaat van de ontvanger en de eventuele lidstaten van doorvoer alle gebruikmaken van een gemeenschappelijk elektronisch systeem voor het verlenen van toestemming voor de overbrenging van explosieven binnen de Unie, is de in de tweede tot en met vijfde alinea beschreven procedure van toepassing. De geadresseerde legt het document voor de overbrenging van explosieven binnen de Gemeenschap na invulling van de rubrieken 1 tot en met 4 op papier en in elektronische vorm uitsluitend aan de bevoegde autoriteit van de ontvangende lidstaat ter goedkeuring voor. Nadat de ontvangende lidstaat zelf zijn toestemming heeft verleend, stuurt hij die via het gemeenschappelijk elektronisch systeem aan de lidstaat van oorsprong. Nadat de bevoegde autoriteit van de lidstaat van oorsprong zelf haar toestemming heeft verleend, dient zij de toestemming van de bevoegde autoriteiten van alle lidstaten van doorvoer te vragen door middel van het gemeenschappelijke elektronische systeem. Nadat de bevoegde autoriteit van de lidstaat van oorsprong alle toestemmingen heeft ontvangen, geeft zij het document voor de overbrenging van explosieven binnen de Gemeenschap, waarin wordt aangegeven dat alle betrokken lidstaten hun toestemming hebben verleend, aan de leverancier af op betrouwbaar te identificeren papier en in de taal/talen van de lidstaat van oorsprong, de lidstaat/lidstaten van doorvoer (indien van toepassing) en de ontvangende lidstaat, alsook in het Engels.”. 2) In de bijlage, in punt 2 van de toelichting, wordt aan het einde van de alinea de volgende zin toegevoegd: „Dit punt is niet van toepassing als het in artikel 3 bis bedoelde gemeenschappelijk elektronisch systeem wordt gebruikt.”. Artikel 2 Dit besluit is van toepassing met ingang van 29 oktober 2010. Artikel 3 Dit besluit is gericht tot de lidstaten. Gedaan te Brussel, 19 juni 2010. Voor de Commissie Antonio TAJANI Vicevoorzitter ( 1 ) PB L 121 van 15.5.1993, blz. 20 . ( 2 ) PB L 120 van 24.4.2004, blz. 43 . ( 3 ) COM(2008) 394 definitief van 25.6.2008. ( 4 ) COM(2009) 15 definitief van 28.1.2009.",
  "source": "EUR LEX"
}