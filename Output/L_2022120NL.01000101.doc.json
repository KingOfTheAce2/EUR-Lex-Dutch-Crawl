{
  "url": "http://www.w3.org/1999/xhtml\">",
  "content": "L_2022120NL.01000101.xml 21.4.2022 NL Publicatieblad van de Europese Unie L 120/1 UITVOERINGSVERORDENING (EU) 2022/658 VAN DE RAAD van 21 april 2022 tot uitvoering van Verordening (EU) nr. 269/2014 betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien Verordening (EU) nr. 269/2014 van de Raad van 17 maart 2014 betreffende beperkende maatregelen met betrekking tot acties die de territoriale integriteit, soevereiniteit en onafhankelijkheid van Oekraïne ondermijnen of bedreigen ( 1 ) , en met name artikel 14, lid 1, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 17 maart 2014 Verordening (EU) nr. 269/2014 vastgesteld. (2) De Unie blijft acties en beleidsmaatregelen die de territoriale integriteit van Oekraïne ondermijnen, veroordelen. (3) De Raad is van mening dat twee personen, wegens hun rol in het ondermijnen of bedreigen van de territoriale integriteit, soevereiniteit en onafhankelijkheid van Oekraïne en omdat zij profijt trekken van Russische beleidsmakers die verantwoordelijk zijn voor de inlijving van de Krim of de destabilisatie van het oosten van Oekraïne, moeten worden toegevoegd aan de in bijlage I bij Verordening (EU) nr. 269/2014 opgenomen lijst van personen, entiteiten en lichamen tegen wie beperkende maatregelen zijn genomen. (4) Verordening (EU) nr. 269/2014 moet derhalve dienovereenkomstig worden gewijzigd, HEEFT DE VOLGENDE VERORDENING VASTGESTELD: Artikel 1 Verordening (EU) nr. 269/2014 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de datum van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 21 april 2022. Voor de Raad De voorzitter J.-Y. LE DRIAN ( 1 ) PB L 78 van 17.3.2014, blz. 6 . BIJLAGE De volgende personen worden toegevoegd aan de lijst van natuurlijke personen en rechtspersonen, entiteiten en lichamen in bijlage I bij Verordening (EU) nr. 269/2014: Personen Naam Identificatiegegevens Redenen Datum van plaatsing op de lijst “211. Serhiy Vitaliyovich KURCHENKO (Oekraïens: Сергiй Вiталiйович КУРЧЕНКО; Russisch: Сергей Витальевич КУРЧЕНКО) Geslacht: man Geboortedatum: 21.9.1985 Geboorteplaats: Kharkiv, Oekraïne Nationaliteit: Oekraïens Serhiy Kurchenko is een Oekraïense zakenman. Met steun van pro-Russische separatisten heeft hij zeggenschap over verscheidene grote metaalfabrieken, chemische installaties en energiecentrales in door de separatisten gecontroleerde gebieden van het de regio Donbas overgenomen. Zijn onderneming “Gaz-Alliance” heeft de steenkoolwinning in de regio Donbas gemonopoliseerd nadat de concurrentie naar verluidt met hulp van Rusland uit de markt is gedrukt. Ondanks EU-sancties heeft hij de onwettige regeling voor de uitvoer van steenkool uit de regio Donbas naar Rusland en Europa georganiseerd en er profijt uit getrokken. Steenkool uit Kurchenko's mijnen is opnieuw geregistreerd en illegaal uitgevoerd via Russische havens. Kurchenko heeft grote Russische ondernemingen en staatsholdings geholpen de beperkende EU-maatregelen te omzeilen door in de door Rusland gecontroleerde gebieden op te treden als hun onderaannemer. Hij fungeerde als tussenpersoon bij de uitvoer van gas, brandstof en elektriciteit uit Rusland naar de door de separatisten gecontroleerde gebieden in de regio Donbas, waardoor hun onafhankelijke energievoorziening is versterkt en hun economische integratie met Oekraïne is ondermijnd. Bovendien leverde hij brandstof aan het illegaal bezette schiereiland de Krim. Daardoor heeft hij de onafhankelijke energievoorziening van dit gebied versterkt. Ook bezit hij de grootste olieopslagplaats op het schiereiland de Krim. Hij heeft derhalve profijt getrokken van Russische beleidsmakers die verantwoordelijk zijn voor de inlijving van de Krim en de destabilisatie van het oosten van Oekraïne, transacties verricht met de separatistische groeperingen in de regio Donbas in Oekraïne, en actief zijn steun verleend aan acties en beleidsmaatregelen die de territoriale integriteit, soevereiniteit en onafhankelijkheid van Oekraïne ondermijnen of bedreigen. 21.4.2022 234. Yevgeniy Viktorovich PRIGOZHIN (Евгений Викторович ПРИГОЖИН) Geboortedatum: 1.6. 1961 Geboorteplaats: Leningrad, voormalige USSR (nu Sint-Petersburg, Russische Federatie) Functie: vooraanstaande zakenman, met nauwe banden met de Russische politieke leiders Geassocieerde personen: Lyubov Valentinovna Prigozhina (echtgenote); Violetta Prigozhina (moeder) Geassocieerde entiteiten: Wagner-groep, Internet Research Agency, Concord company-groep, Concord Management and Consulting LLC, Megaline LLC Nationaliteit: Russisch Geslacht: man Yevgeniy Prigozhin is een vooraanstaande Russische zakenman met nauwe banden met president Poetin en het Russische Ministerie van Defensie. Hij is de financier en het niet-officiële hoofd van de Wagner-groep, een in Rusland gevestigde, de facto militaire entiteit die verantwoordelijk is voor de inzet van huurlingen van de Wagner-groep in Oekraïne. Concord, ook bekend als KOMBINAT PITANIYA KONKORD OOO, een onderneming die Prigozhin heeft opgericht en tot november 2019 in bezit had, en een groep andere ondernemingen die banden met hem hebben, waaronder Concord Management and Consulting LLC en Megaline LLC, profiteren van grote overheidsopdrachten van het Russische Ministerie van Defensie na de illegale annexatie van de Krim door Rusland en de bezetting van Oost-Oekraïne door door Rusland gesteunde separatisten. Hij is bijgevolg verantwoordelijk voor en heeft actief uitvoering gegeven aan acties die de territoriale integriteit, soevereiniteit en onafhankelijkheid van Oekraïne hebben ondermijnd en bedreigd. Hij profiteert ook van de Russische beleidsmakers die verantwoordelijk zijn voor de inlijving van de Krim en de destabilisatie van Oost-Oekraïne. 21.4.2022”",
  "source": "EUR LEX"
}