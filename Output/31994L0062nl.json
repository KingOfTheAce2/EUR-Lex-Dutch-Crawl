{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31994L0062:NL:HTML\">",
  "content": "EUR-Lex - 31994L0062 - NL Avis juridique important | 31994L0062 Richtlijn 94/62/EG van het Europees Parlement en de Raad van 20 december 1994 betreffende verpakking en verpakkingsafval Publicatieblad Nr. L 365 van 31/12/1994 blz. 0010 - 0023 Bijzondere uitgave in het Fins: Hoofdstuk 15 Deel 13 blz. 0266 Bijzondere uitgave in het Zweeds: Hoofdstuk 15 Deel 13 blz. 0266 RICHTLIJN 94/62/EG VAN HET EUROPEES PARLEMENT EN DE  RAAD van 20 december 1994 betreffende verpakking en verpakkingsafval HET EUROPEES  PARLEMENT EN DE RAAD VAN DE EUROPESE UNIE, Gelet op het Verdrag tot oprichting van de Europese Gemeenschap, inzonderheid op artikel 100 A, Gezien het voorstel van de Commissie (1), Gezien het advies van het Economisch en Sociaal Comité (2), Overeenkomstig de procedure van artikel 189 B van het Verdrag (3), Overwegende dat het noodzakelijk is de verschillende nationale maatregelen betreffende het beheer  van verpakkingen en verpakkingsafval te harmoniseren, enerzijds om milieu-effecten daarvan te  voorkomen of te verminderen zodat een hoog niveau van milieubescherming wordt bereikt en anderzijds  om de werking van de interne markt te waarborgen en handelsbelemmeringen, concurrentieverstoringen  en -beperkingen binnen de Gemeenschap te voorkomen; Overwegende dat de vermindering van de totale hoeveelheid verpakkingsmateriaal de beste manier is  om te voorkomen dat verpakkingsafval ontstaat; Overwegende dat het in verband met de doelstellingen van deze richtlijn van belang is vast te  houden aan het algemene beginsel dat in een Lid-Staat getroffen milieubeschermingsmaatregelen geen  ongunstige invloed mogen hebben op het vermogen van andere Lid-Staten om de doelstellingen van de  richtlijn te verwezenlijken; Overwegende dat beperking van het afval een noodzakelijke voorwaarde is voor duurzame groei, die in  het Verdrag betreffende de Europese Unie expliciet als doel wordt genoemd; Overwegende dat deze richtlijn gericht moet zijn op alle soorten verpakkingen die op de markt komen  en op al het verpakkingsafval; dat Richtlijn 85/339/EEG van de Raad van 27 juni 1985 betreffende  verpakkingen voor vloeibare levensmiddelen (4) daarom moet worden ingetrokken; Overwegende dat verpakkingen echter een vitale sociale en economische functie hebben en dat de in  deze richtlijn genoemde maatregelen daarom niet mogen afdoen aan andere kwaliteitseisen en  vervoersvoorschriften inzake verpakkingen of verpakte goederen; Overwegende dat het beheer van verpakkingen en verpakkingsafval overeenkomstig de communautaire  strategie voor het afvalbeheer, beschreven in de resolutie van de Raad van 7 mei 1990 betreffende  het afvalstoffenbeleid (5), en Richtlijn 75/442/EEG van de Raad van 15 juli 1975 betreffende  afvalstoffen (6), als eerste prioriteit de preventie van verpakkingsafval omvat en als verdere  grondbeginselen het hergebruik van verpakkingen, de recycling en andere vormen van nuttige  toepassing van verpakkingsafval, en daardoor de vermindering van de definitieve verwijdering van  dergelijk afval; Overwegende dat hergebruik en recycling gezien hun milieu-effect de voorkeur hebben, in afwachting  van wetenschappelijke en technologische vooruitgang op het gebied van terugwinning en dat daartoe  in de Lid-Staten systemen moeten worden opgezet die garanderen dat gebruikte verpakkingen en/of  verpakkingsafval worden geretourneerd; dat zo spoedig mogelijk levenscyclusanalyses gemaakt dienen  te worden om vast te stellen welk voor hergebruik, recycling en terugwinning geschikt  verpakkingsmateriaal de voorkeur verdient; Overwegende dat de preventie van verpakkingsafval moet worden nagestreefd met alle passende  maatregelen, onder andere initiatieven in de Lid-Staten overeenkomstig de doelstellingen van deze  richtlijn; Overwegende dat de Lid-Staten in overeenstemming met het Verdrag, stimulansen kunnen geven voor  systemen voor hergebruik van verpakkingen die, op milieuhygiënisch verantwoorde wijze kunnen worden  hergebruikt, om profijt te trekken van de bijdrage die deze methode aan de milieubescherming  levert; Overwegende dat recycling uit milieuoogpunt een belangrijke plaats in de terugwinning moet innemen,  vooral om het energie- en grondstoffenverbruik te verminderen en de definitieve verwijdering van  afvalstoffen terug te dringen; Overwegende dat energieterugwinning een doeltreffend middel is om verpakkingsafval terug te  winnen; Overwegende dat de in de Lid-Staten gehanteerde streefwaarden voor de terugwinning en recycling van  verpakkingsafval binnen bepaalde grenzen moeten liggen om rekening te houden met de verschillende  situaties in de Lid-Staten en om de vorming van handelsbelemmeringen en het ontstaan van  concurrentieverstoringen te voorkomen; Overwegende dat het nuttig is een tijdstip op middellange termijn vast te stellen voor het bereiken  van de genoemde streefwaarden en een tijdstip op lange termijn voor streefwaarden die later moeten  worden vastgesteld en die aanmerkelijk hoger moeten liggen, zodat er op middellange termijn  resultaten kunnen worden bereikt en tevens aan het bedrijfsleven, de consumenten en de  overheidsinstanties de nodige richtsnoeren voor de toekomst worden gegeven; Overwegende dat het Europees Parlement en de Raad aan de hand van Commissieverslagen de in de  Lid-Staten met de toepassing van deze streefwaarden opgedane praktische ervaring moeten onderzoeken  alsmede de resultaten van wetenschappelijk onderzoek en evaluatietechnieken zoals milieubalansen; Overwegende dat de Lid-Staten die programma's hebben of zullen vaststellen die verder reiken dan  dergelijke streefwaarden, deze met het oog op een hoog milieubeschermingsniveau moeten kunnen  voortzetten mits deze maatregelen de interne markt niet verstoren en andere Lid-Staten niet  hinderen bij de naleving van deze richtlijn; dat de Commissie deze maatregelen na een passende  toetsing moet bevestigen; Overwegende dat aan enkele Lid-Staten, vanwege hun specifieke omstandigheden, kan worden toegestaan  lagere streefwaarden aan te nemen, op voorwaarde dat zij binnen de standaardtermijn een  minimumstreefwaarde voor terugwinning bereiken en vóór een latere termijn de  standaardstreefwaarden; Overwegende dat het beheer van verpakkingen en verpakkingsafval vereist, dat in de Lid-Staten  retour-, inzamelings- en terugwinningssystemen worden opgezet; dat dergelijke systemen open moeten  staan voor deelneming van alle betrokken partijen en dusdanig dienen te zijn ontworpen dat  discriminatie van ingevoerde produkten en handelsbelemmeringen of concurrentieverstoringen worden  voorkomen en een maximale opbrengst van terugbezorgd verpakkingsmateriaal en gerecycleerd  verpakkingsafval kan worden gegarandeerd, overeenkomstig het Verdrag; Overwegende dat het merken van verpakkingen op Gemeenschapsbasis nader onderzocht moet worden, doch  dat daarover in de nabije toekomst door de Gemeenschap dient te worden beslist; Overwegende dat het, teneinde het milieu-effect van verpakkingen en verpakkingsafval zo gering  mogelijk te maken en handelsbelemmeringen en concurrentieverstoringen te voorkomen, tevens  noodzakelijk is de essentiële eisen te bepalen voor de samenstelling en aard van verpakkingen die  geschikt zijn voor hergebruik en terugwinning, met inbegrip van recycling; Overwegende dat de aanwezigheid van schadelijke metalen en andere stoffen in verpakking gezien hun  gevolgen voor het milieu beperkt moet worden (met name aangezien kan worden aangenomen dat deze  stoffen eveneens aanwezig zijn in emissies of as wanneer verpakking wordt verbrand of in percolaat  wanneer verpakking wordt gestort); dat het als eerste stap noodzakelijk is dat de toxiciteit van  verpakkingsafval wordt verminderd door de toevoeging van schadelijke zware metalen aan verpakking  te verhinderen of erop toe te zien dat deze stoffen niet in het milieu terechtkomen, met passende  vrijstellingen voor bijzondere gevallen die door de Commissie volgens een comitéprocedure worden  bepaald; Overwegende dat het aan de bron sorteren van verpakkingsafval in afzonderlijke bestanddelen van  doorslaggevende betekenis is voor een hoog terugwinningspeil en ter voorkoming van gezondheids- en  veiligheidsproblemen voor de personen, wier taak het is verpakkingsafval in te zamelen en te  verwerken; Overwegende dat de voorschriften voor de fabricage van verpakkingen niet van toepassing zijn op een  verpakking die vóór de datum van aanneming van deze richtlijn voor een bepaald produkt wordt  gebruikt; dat voorts een overgangsperiode vereist is voor het in de handel brengen van  verpakkingen; Overwegende dat bij het vaststellen van de inwerkingtredingsdatum van de bepaling betreffende het  in de handel brengen van verpakkingen die voldoen aan alle essentiële eisen rekening moet worden  gehouden met het feit dat de bevoegde normalisatie-instelling doende is Europese normen op te  stellen; dat evenwel de bepalingen aangaande de bewijsmiddelen van overeenstemming met nationale  normen onmiddellijk van toepassing moeten zijn; Overwegende dat de opstelling van Europese normen betreffende de essentiële eisen en andere daarmee  verband houdende zaken bevorderd moet worden; Overwegende dat de in deze richtlijn genoemde maatregelen inhouden dat er terugwinnings-en  recyclingcapaciteiten alsmede afzetmogelijkheden voor gerecycleerd verpakkingsmateriaal worden  ontwikkeld; Overwegende dat de verwerking van gerecycleerd materiaal in verpakkingen niet in strijd mag zijn  met de relevante bepalingen inzake hygiëne, gezondheid en veiligheid van de consument; Overwegende dat er behoefte is aan gegevens uit de gehele Gemeenschap over de verpakkingen en  verpakkingsafval, zodat beter kan worden nagegaan of de doelstellingen van deze richtlijn worden  verwezenlijkt; Overwegende dat het van essentieel belang is dat allen die bij produktie, gebruik, invoer en  distributie van verpakkingen en verpakte produkten betrokken zijn er meer van doordrongen raken in  welke mate verpakkingen afval worden, en dat zij volgens het beginsel dat de vervuiler betaalt de  verantwoordelijkheid voor dergelijk afval aanvaarden; dat voor de ontwikkeling en uitvoering van de  in deze richtlijn genoemde maatregelen nauwe samenwerking tussen alle betrokkenen in een geest van  gezamenlijke verantwoordelijkheid is vereist; Overwegende dat consumenten een belangrijke rol spelen bij het beheer van verpakkingen en  verpakkingsafval en derhalve goed moeten worden voorgelicht, zodat zij hun gedrag en houding kunnen  aanpassen; Overwegende dat de daadwerkelijke tenuitvoerlegging van deze richtlijn zal worden bevorderd wanneer  de afvalbeheersplannen voorgeschreven in Richtlijn 75/442/EEG, worden opgenomen in een speciaal  hoofdstuk over het beheer van verpakkingen en verpakkingsafval; Overwegende dat het voor de Europese Gemeenschap en de Lid-Staten nodig kan zijn overeenkomstig de  bepalingen van het Verdrag economische instrumenten te gebruiken om het verwezenlijken van de  doelstellingen van deze richtlijn te vergemakkelijken zonder dat daardoor nieuwe vormen van  protectionisme ontstaan; Overwegende dat de Lid-Staten onverminderd de bepalingen van Richtlijn 83/189/EEG van de Raad van  28 maart 1983 inzake een kennisgevingsprocedure op het gebied van technische normen en  voorschriften (1), de ontwerpen voor de maatregelen die zij voornemens zijn aan te nemen, eerst aan  de Commissie moeten mededelen zodat zij aan de richtlijn kunnen worden getoetst; Overwegende dat het verpakkingsidentificatiesysteem en de in een systeem van gegevensbestanden  gebruikte formattering door de Commissie volgens een comitéprocedure aan de vooruitgang van  wetenschap en techniek moeten worden aangepast; Overwegende dat het mogelijk moet zijn bij eventuele problemen bij de uitvoering van deze richtlijn  specifieke maatregelen te treffen en daarbij in voorkomend geval dezelfde comitéprocedure toe te  passen, HEBBEN DE VOLGENDE RICHTLIJN VASTGESTELD: Artikel 1 Doelstellingen 1.  Deze richtlijn heeft tot doel de nationale maatregelen betreffende het beheer van verpakking en  verpakkingsafval te harmoniseren, enerzijds om elk effect daarvan op het milieu van de Lid-Staten  en derde landen te voorkomen of te beperken en aldus een hoog milieubeschermingsniveau te  waarborgen, en anderzijds om de werking van de interne markt te garanderen en handelsbelemmeringen,  concurrentieverstoring en concurrentiebeperking in de Gemeenschap te voorkomen. 2.  Daartoe worden bij deze richtlijn maatregelen vastgesteld die op de eerste plaats gericht zijn  op de preventie van verpakkingsafval en, als verdere fundamentele beginselen, op het hergebruik van  verpakkingen en de recycling en terugwinning van verpakkingsafval, teneinde de definitieve  verwijdering van dergelijk afval te verminderen. Artikel 2 Werkingssfeer 1.  Deze richtlijn geldt voor alle in de Gemeenschap in de handel gebrachte verpakkingen en alle  verpakkingsafval, gebruikt of ontstaan op industrieel, commercieel, kantoor-, winkel-, diensten-,  huishoudelijk of enig ander niveau, ongeacht het gebruikte materiaal. 2.  Deze richtlijn is van toepassing onverminderd de bestaande kwaliteitseisen voor verpakkingen,  zoals eisen op het gebied van de veiligheid, de bescherming van de gezondheid en de hygiëne van  verpakte produkten of de bestaande eisen inzake het vervoer en onverminderd de bepalingen van  Richtlijn 91/689/EEG van de Raad van 12 december 1991 betreffende gevaarlijke afvalstoffen (2). Artikel 3 Definities In deze richtlijn wordt verstaan onder: 1. \"verpakking\": alle produkten, vervaardigd van materiaal van welke aard ook, die kunnen worden  gebruikt voor het insluiten, beschermen, verladen, afleveren en aanbieden van goederen, van  grondstoffen tot afgewerkte produkten, over het gehele traject van producent tot gebruiker of  consument. Ook wegwerpartikelen die voor dit doel worden gebruikt, worden als verpakkingsmateriaal  beschouwd. Verpakking omvat uitsluitend: a) verkoop- of primaire verpakking, dat wil zeggen verpakking die zo is ontworpen dat zij voor de  eindgebruiker of consument op het verkooppunt een verkoopeenheid vormt; b) verzamel- of secundaire verpakking, dat wil zeggen verpakking die zo is ontworpen dat zij op het  verkooppunt een verzameling van een aantal verkoopeenheden vormt, ongeacht of deze als dusdanig aan  de eindgebruiker of consument wordt verkocht, dan wel alleen dient om de rekken op het verkooppunt  bij te vullen; deze verpakking kan van het produkt worden verwijderd zonder dat dit de kenmerken  ervan beïnvloedt; c) verzend- of tertiaire verpakking, dat wil zeggen verpakking die zo is ontworpen dat het verladen  en het vervoer van een aantal verkoopeenheden of verzamelverpakkingen wordt vergemakkelijkt om  fysieke schade door verlading of transport te voorkomen. Weg-, spoor-, scheeps- of  vliegtuigcontainers worden niet als verzendverpakking beschouwd; 2. \"verpakkingsafval\": alle verpakking of verpakkingsmateriaal waarop de definitie van afvalstoffen  in Richtlijn 75/442/EEG van toepassing is met uitzondering van produktiereststoffen; 3. \"beheer van verpakkingsafval\": beheer van de afvalstoffen als gedefinieerd in Richtlijn  75/442/EEG; 4. \"preventie\": vermindering van de hoeveelheid en de schadelijkheid voor het milieu van: - materialen en stoffen gebruikt in verpakking en verpakkingsafval, - verpakking en verpakkingsafval op het niveau van het produktieproces en in de fase van het in de  handel brengen, de distributie, het gebruik en de verwijdering, in het bijzonder door de ontwikkeling van \"schone\" produkten en technologie; 5. \"hergebruik\": iedere handeling waardoor verpakking, die is bestemd en ontworpen om binnen haar  levensduur een minimumaantal omlopen te maken, opnieuw wordt gevuld of gebruikt voor hetzelfde doel  als waarvoor zij is ontworpen, al dan niet met gebruikmaking van op de markt verkrijgbare produkten  met behulp waarvan de verpakking bijgevuld kan worden; dergelijke hergebruikte verpakking wordt  verpakkingsafval als het niet langer hergebruikt wordt; 6. \"terugwinning\": alle in casu toepasselijke handelingen, bedoeld in bijlage II.B bij Richtlijn  75/442/EEG; 7. \"recycling\": het in een produktieproces opnieuw verwerken van afvalmaterialen voor het  oorspronkelijke doel of voor andere doeleinden, met inbegrip van organische recycling maar  uitgezonderd terugwinning van energie; 8. \"terugwinning van energie\": het gebruik van brandbaar verpakkingsafval om energie op te wekken  door directe verbranding met of zonder andere afvalstoffen, maar met terugwinning van de warmte; 9. \"organische recyclage\": aërobe behandeling (compostering) of anaërobe behandeling  (biomethaanvorming) via micro-organismen en onder gecontroleerde omstandigheden van de biologisch  afbreekbare bestanddelen van verpakkingsafval, waarbij gestabiliseerde organische reststoffen of  methaan tot stand komen. Storten wordt niet als organische recyclage beschouwd; 10. \"verwijdering\": elk van de handelingen, bedoeld in bijlage II.A bij Richtlijn 75/442/EEG; 11. \"ondernemingen\", met betrekking tot verpakking: leveranciers van verpakkingsmaterialen en  fabrikanten en verwerkers, vullers en gebruikers, importeurs, handelaren en distributeurs van  verpakking, overheden en publiekrechtelijke organisaties; 12. \"vrijwillige overeenkomst\": officiële overeenkomst welke wordt gesloten tussen de ter zake  bevoegde overheidsinstantie van de Lid-Staat en de betrokken bedrijfstakken en open dient te staan  voor alle partners die aan de voorwaarden van de overeenkomst wensen te voldoen teneinde de  doelstellingen van onderhavige richtlijn na te streven. Artikel 4 Preventie 1.  De Lid-Staten zorgen ervoor dat er andere preventieve maatregelen ter voorkoming van het  ontstaan van verpakkingsafval worden getroffen naast de preventieve maatregelen overeenkomstig  artikel 9 betreffende essentiële eisen. Dergelijke andere maatregelen kunnen bestaan uit nationale  programma's of soortgelijke acties, zo nodig in overleg met de ondernemingen, die zijn opgezet om  de vele initiatieven op het gebied van preventie in de Lid-Staten te bundelen en ten nutte te  maken. Zij moeten stroken met de doelstellingen van deze richtlijn als omschreven in artikel 1, lid  1. 2.  De Commissie draagt bij tot bevordering van preventie door overeenkomstig artikel 10 de  ontwikkeling van passende Europese normen te stimuleren. Artikel 5 Hergebruik De Lid-Staten mogen overeenkomstig het Verdrag systemen bevorderen voor het hergebruik van  verpakkingen die op een milieuhygiënisch verantwoorde wijze kunnen worden hergebruikt. Artikel 6 Terugwinning en recycling 1.  Teneinde aan de doelstellingen van deze richtlijn te voldoen nemen de Lid-Staten maatregelen  zodat voor hun hele grondgebied de volgende taakstellingen kunnen worden verwezenlijkt: a) uiterlijk vijf jaar na de uiterste datum voor omzetting van deze richtlijn wordt ten minste 50  en ten hoogste 65 gewichtsprocent van het verpakkingsafval teruggewonnen; b) binnen deze algemene taakstelling en binnen hetzelfde tijdsbestek wordt ten minste 25 en ten  hoogste 45 gewichtsprocent van al het in verpakkingsafval aanwezige verpakkingsmateriaal  gerecycleerd met en minimum van 15 gewichtsprocent voor elk verpakkingsmateriaal; c) uiterlijk tien jaar na de uiterste datum voor de omzetting van deze richtlijn wordt een  percentage van het verpakkingsafval teruggewonnen en gerecycleerd dat nader door de Raad zal worden  bepaald volgens lid 3, onder b), met het doel de in de punten a) en b) genoemde streefcijfers  aanzienlijk te verhogen. 2.  De Lid-Staten bevorderen dat bij de produktie van verpakkingen en andere produkten materialen  verkregen uit gerecycleerd verpakkingsafval worden gebruikt, wanneer zulks passend is. 3. a) Het Europees Parlement en de Raad evalueren op basis van een tussentijds verslag van de  Commissie en vier jaar na de in lid 1, onder a), bedoelde datum op basis van een eindverslag de  praktijkervaringen in de Lid-Staten met de uitvoering van de taakstellingen en doelstellingen van  lid 1, onder a) en b), en lid 2, en de resultaten van wetenschappelijk onderzoek en  evaluatietechnieken, zoals milieubalansen. b) Uiterlijk zes maanden voor het einde van de in lid 1, onder a), bedoelde eerste fase van vijf  jaar stelt de Raad, op voorstel van de Commissie, met gekwalificeerde meerderheid taakstellingen  vast voor de tweede fase van vijf jaar, bedoeld in lid 1, onder c). Deze procedure zal daarna om de  vijf jaar worden herhaald. 4.  De Lid-Staten maken de maatregelen en taakstellingen, bedoeld in lid 1, onder a) en b), bekend  en organiseren daarover een voorlichtingscampagne voor het publiek en de ondernemingen. 5.  Griekenland, Ierland en Portugal mogen, in verband met hun specifieke situatie - te weten het  grote aantal kleine eilanden, respectievelijk de aanwezigheid van plattelands- en berggebieden en  het huidige lage consumptieniveau van verpakkingen - besluiten om: a) uiterlijk vijf jaar na de toepassingsdatum van de richtlijn lagere taakstellingen te  verwezenlijken dan die van lid 1, onder a) en b), maar zij moeten ten minste 25 % halen voor  terugwinning; b) tegelijkertijd de verwezenlijking van de taakstellingen van lid 1, onder a) en b), uit te  stellen tot een latere datum, die echter niet na 31 december 2005 mag liggen. 6.  De Lid-Staten die programma's hebben of zullen vaststellen, die verder gaan dan de taakstelling  van lid 1, onder a) en b), en die daartoe voorzien in passende capaciteiten voor recycling en  terugwinning, mogen die taakstellingen blijven nastreven in het belang van een hoog  milieubeschermingsniveau op voorwaarde dat die maatregelen geen verstoringen van de interne markt  veroorzaken en de naleving van de richtlijn door andere Lid-Staten niet bemoeilijken. De Lid-Staten  stellen de Commissie daarvan in kennis. De Commissie bevestigt deze maatregelen, nadat zij zich, in  samenwerking met de Lid-Staten, ervan heeft vergewist dat zij stroken met bovengenoemde  overwegingen en geen willekeurig middel tot discriminatie of een verkapte beperking van de handel  tussen Lid-Staten vormen. Artikel 7 Retour-, inzamel- en terugwinningssystemen 1.  De Lid-Staten nemen de nodige maatregelen om te zorgen voor systemen voor: a) de terugname en/of inzameling van gebruikte verpakkingen en/of verpakkingsafval van de  consumenten of andere eindgebruikers of uit de afvalstroom, teneinde ze naar de meest geschikte  beheersalternatieven toe te leiden; b) het hergebruik of de terugwinning, met inbegrip van recycling, van ingezamelde verpakkingen  en/of verpakkingsafval, om te voldoen aan de doelstellingen van deze richtlijn. Deze systemen staan open voor deelneming van de ondernemingen van de betrokken sectoren en voor de  deelneming van de bevoegde overheidsinstanties. Zij gelden ook voor ingevoerde produkten onder  niet-discriminerende voorwaarden, waaronder de regels en eventuele tarieven voor toegang tot de  systemen, en worden zo opgezet dat handelsbelemmeringen of concurrentieverstoringen overeenkomstig  het Verdrag voorkomen worden. 2.  De in lid 1 bedoelde maatregelen maken deel uit van een beleid dat betrekking heeft op alle  verpakkingen en alle verpakkingsafval en waarbij in het bijzonder rekening wordt gehouden met de  eisen inzake bescherming van het milieu en van de gezondheid van consumenten, veiligheid en  hygiëne, bescherming van de kwaliteit, de authenticiteit en de technische eigenschappen van de  verpakte goederen en gebruikte materialen, bescherming van de industriële en comerciële  eigendomsrechten. Artikel 8 Systeem van merktekens en identificatie 1.  De Raad zal uiterlijk twee jaar na de inwerkingtreding van deze richtlijn volgens de in het  Verdrag vastgestelde voorwaarden een besluit nemen over merktekens op verpakkingen. 2.  Teneinde de inzameling, het hergebruik en de terugwinning, met inbegrip van recycling, te  vergemakkelijken, wordt ten behoeve van de identificatie en classificatie door de betrokken  industrie de aard van het gebruikte verpakkingsmateriaal of de gebruikte verpakkingsmaterialen op  de verpakking aangegeven. Te dien einde worden de cijfercodes en afkortingen waarop het identificatiesysteem is gebaseerd,  uiterlijk twaalf maanden na de inwerkingtreding van deze richtlijn op basis van bijlage I verder  uitgewerkt door de Commissie volgens de procedure van artikel 21. De Commissie wijst volgens  dezelfde procedure de materialen aan die in het identificatiesysteem worden opgenomen. 3.  De vereiste merktekens worden op de verpakking zelf of op het etiket aangebracht. Zij zijn  duidelijk zichtbaar en goed leesbaar. De merktekens zijn naar behoren duurzaam en blijvend  herkenbaar, ook wanneer de verpakking geopend wordt. Artikel 9 Essentiële eisen 1.  De Lid-Staten nemen alle nodige maatregelen om ervoor te zorgen dat uiterlijk drie jaar na de  datum van inwerkingtreding van deze richtlijn een verpakking alleen in de handel mag worden  gebracht indien zij voldoet aan alle in deze richtlijn omschreven essentiële eisen, met inbegrip  van die van bijlage II. 2.  Op de in artikel 22, lid 1, genoemde datum veronderstellen de Lid-Staten dat aan alle  essentiële eisen van deze richtlijn, met inbegrip van die van bijlage II, is voldaan, wanneer een  verpakking in overeenstemming is met: a) de desbetreffende geharmoniseerde normen, waarvan de referentienummers in het Publikatieblad van  de Europese Gemeenschappen zijn bekendgemaakt. De Lid-Staten publiceren de referentienummers van de  nationale normen waarin deze geharmoniseerde normen zijn omgezet; b) de desbetreffende nationale normen als bedoeld in lid 3, voor zover er op de gebieden waarop  dergelijke normen betrekking hebben, geen geharmoniseerde normen bestaan. 3.  De Lid-Staten delen de Commissie de tekst mede van hun nationale normen als bedoeld in lid 2,  onder b), die zij in overeenstemming achten met de eisen van dit artikel. De Commissie zendt  dergelijke teksten onverwijld naar de andere Lid-Staten. De Lid-Staten publiceren de referentienummers van deze normen. De Commissie zorgt ervoor dat zij in  het Publikatieblad van de Europese Gemeenschappen worden bekendgemaakt. 4.  Indien een Lid-Staat of de Commissie van mening is dat de in lid 2 bedoelde normen niet  volledig aan de in lid 1 bedoelde essentiële eisen beantwoorden, legt de Commissie of de betrokken  Lid-Staat de kwestie met opgave van redenen voor aan het Comité dat is opgericht bij Richtlijn  83/189/EEG. Dit Comité brengt onverwijld advies uit. In het licht van het advies van het Comité deelt de Commissie de Lid-Staten mede of het al dan niet  noodzakelijk is de normen die zijn bekendgemaakt met in de leden 2 en 3 bedoelde publikaties, te  herroepen. Artikel 10 Normalisatie De Commissie bevordert waar nodig de ontwikkeling van Europese normen ten aanzien van de in bijlage  II bedoelde essentiële eisen. De Commissie bevordert in het bijzonder de ontwikkeling van Europese normen met betrekking tot: - criteria en methodologieën voor de levenscyclusanalyse van verpakking; - methoden voor het meten en verifiëren van de aanwezigheid van zware metalen en andere gevaarlijke  stoffen in verpakkingen en het vrijkomen daarvan in het milieu uit verpakkingen en  verpakkingsafval; - criteria voor een minimumgehalte aan gerecycleerd materiaal in daarvoor in aanmerking komende  verpakkingen; - criteria voor recyclingmethoden; - criteria voor composteringsmethoden en de geproduceerde compost; - criteria voor het kenmerken van verpakkingen. Artikel 11 Concentraties van zware metalen in verpakking 1.  De Lid-Staten zorgen ervoor dat de totale concentraties van lood, cadmium, kwik en zeswaardig  chroom in verpakking en verpakkingscomponenten niet meer bedraagt dan: - 600 ppm-gewicht twee jaar na de in artikel 22, lid 1, genoemde datum; - 250 ppm-gewicht drie jaar na de in artikel 22, lid 1, genoemde datum; - 100 ppm-gewicht vijf jaar na de in artikel 22, lid 1, genoemde datum. 2.  De in lid 1 genoemde concentratieniveaus gelden niet voor verpakkingen vervaardigt uit  kristalglas als omschreven in Richtlijn 69/493/EEG (1). 3.  De Commissie stelt volgens de procedure van artikel 21 vast: - onder welke voorwaarden bovengenoemde concentraties niet van toepassing zijn op gerecycleerd  materiaal en produkten die zijn opgenomen in een gesloten en gecontroleerde keten; - welke verpakkingssoorten vrijgesteld zijn van de in lid 1, derde streepje, bedoelde eis. Artikel 12 Informatiesystemen 1.  De Lid-Staten nemen de nodige maatregelen om ervoor te zorgen dat er op geharmoniseerde wijze  databases met betrekking tot verpakking en verpakkingsafval worden opgezet waar deze nog ontbreken,  teneinde de Lid-Staten en de Commissie in de gelegenheid te stellen toe te zien op de  tenuitvoerlegging van de doelstellingen van deze richtlijn. 2.  Daartoe verschaffen deze databases in het bijzonder informatie over de omvang, kenmerken en  ontwikkeling van de verpakkings- en verpakkingsafvalstromen (onder meer informatie over giftige of  gevaarlijke bestanddelen van verpakkingsmateriaal en over stoffen die bij de fabricage ervan worden  gebruikt) op het niveau van de afzonderlijke Lid-Staten. 3.  Met het oog op de harmonisatie van de kenmerken en de aanbiedingsvorm van de geproduceerde  gegevens en het verenigbaar maken van de gegevens van de Lid-Staten, verstrekken de Lid-Staten hun  beschikbare gegevens aan de Commissie, met behulp van door de Commissie één jaar na de datum van  vaststelling van deze richtlijn volgens de procedure van artikel 21 en op basis van bijlage III  vastgestelde tabellen. 4.  De Lid-Staten houden rekening met de bijzondere problemen die kleine en middelgrote  ondernemingen kunnen ondervinden bij het verstrekken van gedetailleerde gegevens. 5.  De verkregen gegevens worden samen met de in artikel 17 bedoelde nationale rapporten  beschikbaar gesteld; zij worden bijgewerkt in daarop volgende rapporten. 6.  De Lid-Staten verplichten alle betrokken ondernemingen tot het verstrekken van betrouwbare  gegevens over hun bedrijfstak aan de bevoegde autoriteiten, zoals in dit artikel vereist. Artikel 13 Voorlichting aan gebruikers van verpakkingen De Lid-Staten nemen uiterlijk twee jaar na de in artikel 22, lid 1, genoemde datum maatregelen  opdat de gebruikers van verpakkingen, onder wie met name consumenten, de benodigde gegevens  ontvangen over: - de beschikbare retour-, inzamelings- en terugwinningssystemen, - de bijdrage die zij kunnen leveren aan hergebruik, terugwinning en recycling van verpakkingen en  verpakkingsafval, - de betekenis van de merktekens op de verpakking zoals die op de markt worden aangetroffen, - de relevante elementen van de in artikel 14 bedoelde beheersplannen voor verpakkingen en  verpakkingsafval. Artikel 14 Afvalbeheerplannen Ter verwezenlijking van de in deze richtlijn genoemde doelstellingen en maatregelen nemen de  Lid-Staten in de in artikel 7 van Richtlijn 75/442/EEG bedoelde afvalbeheerplannen een speciaal  hoofdstuk op over het beheer van verpakkingen en verpakkingsafval met inbegrip van de krachtens de  artikelen 4 en 5 getroffen maatregelen. Artikel 15 Economische instrumenten De Raad stelt op basis van de betreffende bepalingen van het Verdrag economische instrumenten vast  om de verwezenlijking van de doelstellingen van deze richtlijn te bevorderen. Bij ontstentenis van  dergelijke maatregelen, kunnen de Lid-Staten, overeenkomstig de beginselen van het communautaire  milieubeleid, zoals het beginsel \"de vervuiler betaalt\", en met inachtneming van hun  Verdragsverplichtingen, maatregelen ter bereiking van deze doelstellingen nemen. Artikel 16 Kennisgeving 1.  Onverminderd het bepaalde in Richtlijn 83/189/EEG, stellen de Lid-Staten voordat zij dergelijke  maatregelen vaststellen de Commissie in kennis van de ontwerp-maatregelen die zij in het kader van  deze richtlijn voornemens zijn te nemen, met uitzondering van maatregelen van fiscale aard, doch  met inbegrip van de technische specificaties waarvoor fiscale stimuleringsmaatregelen gelden, zodat  de Commissie de ontwerpen kan onderzoeken in het licht van bestaande bepalingen, steeds volgens de  procedure van bovengenoemde richtlijn. 2.  Indien de voorgestelde maatregel ook een technische kwestie in de zin van Richtlijn 83/189/EEG  betreft, kan de betrokken Lid-Staat bij de uitvoering van de in deze richtlijn bedoelde  kennisgevingsprocedure mededelen dat deze kennisgeving eveneens geldig is voor Richtlijn  83/189/EEG. Artikel 17 Rapporteringsplicht Overeenkomstig artikel 5 van Richtlijn 91/692/EEG van de Raad van 23 december 1991 tot  standaardisering en rationalisering van de verslagen over de toepassing van bepaalde richtlijnen op  milieugebied (1) dienen de Lid-Staten bij de Commissie een rapport in over de tenuitvoerlegging van  deze richtlijn. Het eerste verslag bestrijkt de periode 1995 tot en met 1997. Artikel 18 Vrij in de handel brengen De Lid-Staten mogen het in de handel brengen op hun grondgebied van verpakkingen die aan het  bepaalde in deze richtlijn voldoen, niet beletten. Artikel 19 Aanpassing aan de vooruitgang van wetenschap en techniek De wijzigingen nodig voor de aanpassing aan de vooruitgang van wetenschap en techniek van het in  artikel 8, lid 2, in bijlage 1, en in artikel 10, laatste streepje, bedoelde identificatiesysteem  alsmede de in artikel 12, lid 3, en in bijlage III bedoelde vormvereisten met betrekking tot het  systeem van databases worden aangenomen overeenkomstig de procedure van artikel 21. Artikel 20 Specifieke maatregelen 1.  In overeenstemming met de procedure van artikel 21 bepaalt de Commissie welke technische  maatregelen geboden zijn ingeval van moeilijkheden bij de toepassing van de bepalingen van deze  richtlijn op met name primaire verpakking voor medische apparaten en farmaceutische produkten en  kleine en luxeverpakkingen; 2.  De Commissie brengt aan het Europees Parlement en de Raad ook een verslag uit over eventuele  andere te nemen maatregelen, indien nodig vergezeld van een voorstel. Artikel 21 Comitéprocedure 1.  De Commissie wordt bijgestaan door een comité bestaande uit vertegenwoordigers van de  Lid-Staten en voorgezeten door de vertegenwoordiger van de Commissie. 2.  De vertegenwoordiger van de Commissie legt het comité een ontwerp voor van de te nemen  maatregelen. Het comité brengt advies uit over dit ontwerp binnen een termijn die de voorzitter kan  vaststellen naar gelang van de urgentie van de materie. Het comité spreekt zich uit met de  meerderheid van stemmen die in artikel 148, lid 2, van het Verdrag is voorgeschreven voor de  aanneming van de besluiten die de Raad op voorstel van de Commissie dient te nemen. Bij de stemming  in het comité worden de stemmen van de vertegenwoordigers van de Lid-Staten gewogen overeenkomstig  genoemd artikel. De voorzitter neemt niet aan de stemming deel. 3. a) De Commissie stelt de beoogde maatregelen vast wanneer zij in overeenstemming zijn met het  advies van het comité. b) Wanneer de beoogde maatregelen niet in overeenstemming zijn met het advies van het comité of  indien geen advies is uitgebracht, dient de Commissie onverwijld bij de Raad een voorstel in  betreffende de te nemen maatregelen. De Raad besluit met gekwalificeerde meerderheid van stemmen. Indien de Raad, na verloop van een termijn die in geen geval langer kan zijn dan drie maanden na de  indiening van het voorstel bij de Raad, geen besluit heeft genomen, worden de voorgestelde  maatregelen door de Commissie vastgesteld. Artikel 22 Omzetting in nationaal recht 1.  De Lid-Staten doen de nodige wettelijke en bestuursrechtelijke bepalingen in werking treden om  vóór 30 juni 1996 aan deze richtlijn te voldoen en maken deze bekend. Zij stellen de Commissie  daarvan onverwijld in kennis. 2.  Wanneer de Lid-Staten deze bepalingen aannemen, wordt in die bepalingen naar deze richtlijn  verwezen of wordt hiernaar verwezen bij de officiële bekendmaking van die bepalingen. Die regels  voor deze verwijzing worden vastgesteld door de Lid-Staten. 3.  Daarnaast stellen de Lid-Staten de Commissie in kennis van alle wettelijke en  bestuursrechtelijke bepalingen die zijn uitgevaardigd op het gebied dat door deze richtlijn wordt  bestreken. 4.  De eisen met betrekking tot het vervaardigen van verpakkingen zijn in elk geval niet van  toepassing op verpakkingen die vóór de in lid 1 genoemde datum van inwerkingtreding voor een  bepaald produkt worden gebruikt. 5.  De Lid-Staten staan het op de markt brengen toe van verpakkingen die vóór de inwerkingtreding  van deze richtlijn zijn vervaardigd en die aan hun bestaande nationale wetgeving voldoen, voor een  periode van ten hoogste vijf jaar vanaf de datum van vaststelling van deze richtlijn. Artikel 23 Richtlijn 85/339/EEG wordt hierbij ingetrokken vanaf de in artikel 22, lid 1, genoemde  datum. Artikel 24 Deze richtlijn treed in werking op de dag van haar bekendmaking in het Publikatieblad  van de Europese Gemeenschappen. Artikel 25 Deze richtlijn is gericht tot de Lid-Staten. Gedaan te Brussel, 20 december 1994. Voor het Europees Parlement De Voorzitter K. HAENSCH Voor de Raad De Voorzitter K. KINKEL (1) PB nr. C 263 van 12. 10. 1992, blz. 1, en PB nr. C 285 van 21. 10. 1993, blz. 1. (2) PB nr. C 129 van 10. 5. 1993, blz. 18. (3) Advies van het Europees Parlement van 23 juni 1993 (PB nr. C 194 van 19. 7. 1993, blz. 177),  gemeenschappelijk standpunt van de Raad van 4 maart 1994 (PB nr. C 137 van 19. 5. 1994, blz. 65) en  besluit van het Europees Parlement van 4 mei 1994 (PB nr. C 205 van 25. 7. 1994, blz. 163),  bevestigd op 2 december 1993 (PB nr. C 342 van 20. 12. 1993, blz. 15), gemeenschappelijk ontwerp  van het Bemiddelingscomité van 8 november 1994. (4) PB nr. L 176 van 6. 7. 1985, blz. 18. Richtlijn laatstelijk gewijzigd bij Richtlijn 91/692/EEG  (PB nr. L 377 van 31. 12. 1991, blz. 48). (5) PB nr. C 122 van 18. 5. 1990, blz. 2. (6) PB nr. L 194 van 25. 7. 1975, blz. 47. Richtlijn laatstelijk gewijzigd bij Richtlijn 91/156/EEG  (PB nr. L 78 van 26. 3. 1991, blz. 32). (1) PB nr. L 109 van 26. 4. 1983, blz. 8. Richtlijn laatstelijk gewijzigd bij Richtlijn 92/400/EEG  (PB nr. L 221 van 6. 8. 1992, blz. 55). (2) PB nr. L 377 van 31. 12. 1991, blz. 20. (1) PB nr. L 326 van 29. 12. 1969, blz. 36. (1) PB nr. L 377 van 31. 12. 1991, blz. 48. BIJLAGE I IDENTIFICATIESYSTEEM Voor kunststof geldt een nummering van 1 tot 19; voor  papier en karton van 20 tot 39; voor metaal van 40 tot 49; voor hout van 50 tot 59; voor textiel  van 60 tot 69 en voor glas van 70 tot 79. Identificatie kan ook gebeuren aan de hand van afkortingen voor het/de gebruikte  materiaal/materialen (bij voorbeeld HDPE: high density polyethylene). Zowel de cijfercode als de  afkorting of beide mogen worden gebruikt om materialen te identificeren. Genoemde  identificatiemethoden moeten in het midden van of onder de grafische merktekens worden geplaatst  waarmee wordt aangegeven dat de verpakking voor hergebruik of terugwinning geschikt is. BIJLAGE II ESSENTIËLE EISEN BETREFFENDE DE SAMENSTELLING, HET HERGEBRUIK EN DE  TERUGWINNING, MET INBEGRIP VAN DE RECYCLING, VAN VERPAKKING 1. Eisen betreffende de vervaardiging  en de samenstelling van verpakking - Verpakking moet zodanig worden vervaardigd dat volume en gewicht van de verpakking worden beperkt  tot de minimale hoeveelheid die nodig is om het vereiste niveau van veiligheid, hygiëne en  aanvaardbaarheid voor het verpakte produkt en voor de consument te handhaven. - Verpakking moet zodanig worden ontworpen, vervaardigd en in de handel gebracht dat hergebruik of  terugwinning, met inbegrip van recycling, mogelijk is en dat het milieu-effect bij het verwijderen  van verpakkingsafval of reststoffen van afvalbeheerverrichtingen zoveel mogelijk wordt beperkt. - Verpakking moet zodanig worden vervaardigd dat de aanwezigheid van schadelijke en andere  gevaarlijke stoffen en materialen als bestanddeel van verpakkingsmateriaal of van de  verpakkingscomponenten tot een minimum wordt beperkt in emissies, as of percolaat, wanneer  verpakkingen of reststoffen van beheersoperaties of verpakkingsafval verbrand of gestort worden. 2. Eisen betreffende het hergebruik van verpakking Aan de volgende eisen moet gelijktijdig worden voldaan: - de fysieke eigenschappen en kenmerken van de verpakking moeten onder normaal te verwachten  gebruiksvoorwaarden een aantal omlopen mogelijk maken; - gebruikte verpakking moet kunnen worden verwerkt in overeenstemming met de gezondheids- en  veiligheidsvoorschriften voor de arbeidskrachten; - er moet worden voldaan aan de specifieke eisen ten aanzien van terugwinbare verpakkingen wanneer  de verpakking niet langer wordt gebruikt en derhalve afval is geworden. 3. Eisen betreffende de terugwinning van verpakking a) Terugwinning in de vorm van recycling van materialen Verpakking moet zodanig worden vervaardigd dat een bepaald gewichtspercentage van de gebruikte  materialen opnieuw kan worden toegevoegd aan het produktieproces van verhandelbare produkten, met  inachtneming van de in de Europese Gemeenschap geldende regels. Dit percentage kan variëren naar  gelang het soort materiaal waaruit de verpakking bestaat. b) Terugwinning in de vorm van energieterugwinning Verpakkingsafval dat wordt verwerkt met het oog op energieterugwinning dient met het oog op een  optimale terugwinning op zijn minst een zekere calorische onderwaarde te hebben. c) Terugwinning in de vorm van compostering Verpakkingsafval dat wordt verwerkt met het oog op compostering moet zodanig biologisch afbreekbaar  zijn dat het de gescheiden inzameling en het composteringsproces of de composteringsactiviteit  waarin het wordt ingebracht niet hindert. d) Biologisch afbreekbare verpakking Biologisch afbreekbaar verpakkingsafval moet zodanig fysisch, chemisch, thermisch of biologisch  afbreekbaar zijn dat het grootste deel van de resulterende compost uiteindelijk uiteenvalt in  kooldioxyde, biomassa en water. BIJLAGE III GEGEVENS DIE DE LID-STATEN MOETEN OPNEMEN IN HUN DATABASE \"VERPAKKINGEN EN  VERPAKKINGSAFVAL\" (VOLGENS ONDERSTAANDE TABELLEN 1 TOT EN MET 4) 1. Voor wat betreft zowel  primaire als secundaire en tertiaire verpakkingen: a) de hoeveelheid verpakkingsmateriaal die op het nationale grondgebied is verbruikt (produktie +  invoer   uitvoer), per categorie verpakkingsmateriaal (tabel 1); b) de hergebruikte hoeveelheden (tabel 2). 2. Voor wat betreft zowel huishoudelijk als niet-huishoudelijk verpakkingsafval: a) de hoeveelheid die op het nationale grondgebied is teruggewonnen en verwijderd (produktie +  invoer   uitvoer), per categorie verpakkingsmateriaal (tabel 3); b) de gerecycleerde en de teruggewonnen hoeveelheden per categorie verpakkingsmateriaal (tabel 4). >RUIMTE VOOR DE TABEL> >RUIMTE VOOR DE TABEL> >RUIMTE VOOR DE TABEL> >RUIMTE VOOR DE TABEL>",
  "source": "EUR LEX"
}