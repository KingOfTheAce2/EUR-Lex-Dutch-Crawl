{
  "url": "http://www.w3.org/1999/xhtml\">",
  "content": "L_2008322NL.01002501.xml 2.12.2008 NL Publicatieblad van de Europese Unie L 322/25 VERORDENING (EG) N r. 1190/2008 VAN DE COMMISSIE van 28 november 2008 tot 101 e wijziging van Verordening (EG) nr. 881/2002 tot vaststelling van bepaalde specifieke beperkende maatregelen tegen sommige personen en entiteiten die banden hebben met Usama bin Laden, het Al-Qa’ida-netwerk en de Taliban DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Verordening (EG) nr. 881/2002 van de Raad van 27 mei 2002 tot vaststelling van bepaalde specifieke beperkende maatregelen tegen sommige personen en entiteiten die banden hebben met Usama bin Laden, het Al-Qa’ida-netwerk en de Taliban, en tot intrekking van Verordening (EG) nr. 467/2001 van de Raad tot instelling van een verbod op de uitvoer van bepaalde goederen en diensten naar Afghanistan, tot versterking van het verbod op vluchten en verlenging van de bevriezing van tegoeden en andere financiële middelen ten aanzien van de Taliban van Afghanistan ( 1 ) , en met name op artikel 7, lid 1, eerste streepje, Overwegende hetgeen volgt: (1) In bijlage I bij Verordening (EG) nr. 881/2002 worden de personen, groepen en entiteiten opgesomd wier tegoeden en economische middelen krachtens die verordening worden bevroren. (2) Op 3 september 2008 heeft het Hof van Justitie besloten Verordening (EG) nr. 881/2002 nietig te verklaren voor zover zij betrekking heeft op Yassin Abdullah Kadi en de Al Barakaat International Foundation ( 2 ) . Tegelijkertijd heeft het Hof verklaard dat de gevolgen van Verordening (EG) nr. 881/2002, voor zover zij betrekking heeft op de heer Kadi en de Al Barakaat International Foundation, gedurende maximaal drie maanden na de datum van de uitspraak van het arrest gehandhaafd worden, zodat een einde kan worden gemaakt aan de vastgestelde schendingen. (3) Om te voldoen aan het arrest van het Hof van Justitie heeft de Commissie de door het VN-Sanctiecomité inzake Al-Qa’ida en de Taliban meegedeelde samenvatting van de redenen meegedeeld aan de heer Kadi en de Al Barakaat International Foundation en hun de gelegenheid gegeven om hun standpunt kenbaar te maken. (4) De Commissie heeft de opmerkingen van de heer Kadi en de Al Barakaat International Foundation ontvangen en onderzocht. (5) De heer Kadi en de Al Barakaat International Foundation komen voor op de door het VN-Sanctiecomité inzake Al-Qa’ida en de Taliban opgestelde lijst van personen, groepen en entiteiten wier tegoeden en economische middelen moeten worden bevroren. (6) Na grondige overweging van de door de heer Kadi bij brief van 10 november 2008 gemaakte opmerkingen en gezien het preventieve karakter van het bevriezen van tegoeden en economische middelen meent de Commissie dat de heer Kadi terecht op de lijst is opgenomen omdat hij banden heeft met het Al-Qa’ida-netwerk. (7) Na grondige overweging van de door de Al Barakaat International Foundation bij brief van 9 november 2008 gemaakte opmerkingen en gezien het preventieve karakter van het bevriezen van tegoeden en economische middelen meent de Commissie dat de Al Barakaat International Foundation terecht op de lijst is opgenomen omdat deze organisatie banden heeft met het Al-Qa’ida-netwerk. (8) Gezien het bovenstaande moeten de heer Kadi en de Al Barakaat International Foundation worden toegevoegd in bijlage I. (9) Deze verordening is van toepassing met ingang van 30 mei 2002, gezien het preventieve karakter en de doelstellingen van het bevriezen van tegoeden en economische middelen op grond van Verordening (EG) nr. 881/2002 en gezien de noodzaak tot bescherming van de legitieme belangen van de economische operatoren, die uitgingen van de wettigheid van de nietig verklaarde verordening, HEEFT DE VOLGENDE VERORDENING VASTGESTELD: Artikel 1 Bijlage I bij Verordening (EG) nr. 881/2002 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op 3 december 2008. Zij wordt bekendgemaakt in het Publicatieblad van de Europese Unie . Zij is van toepassing met ingang van 30 mei 2002. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 november 2008. Voor de Commissie Benita FERRERO-WALDNER Lid van de Commissie ( 1 ) PB L 139 van 29.5.2002, blz. 9 . ( 2 ) Arrest in de gevoegde zaken C-402/05 P en C-415/05 P, Yassin Abdullah Kadi en de Al Barakaat International Foundation/Raad, Jurispr. 2008, blz. I-… (nog niet gepubliceerd). BIJLAGE Bijlage I bij Verordening (EG) nr. 881/2002 wordt als volgt gewijzigd: 1) De volgende vermelding wordt toegevoegd aan de lijst „Rechtspersonen, groepen en entiteiten”: „Barakaat International Foundation. Adres: a) Box 4036, Spånga, Stockholm, Zweden; b) Rinkebytorget 1, 04, Spånga, Zweden.”. 2) De volgende vermelding wordt toegevoegd aan de lijst „Natuurlijke personen”: „Yasin Abdullah Ezzedine Qadi (ook bekend als a) Kadi , Shaykh Yassin Abdullah; b) Kahdi , Yasin; c) Yasin Al-Qadi ). Geboortedatum: 23.2.1955. Geboorteplaats: Caïro, Egypte. Nationaliteit: Saudi-Arabisch. Paspoortnummer: a) B 751550, b) E 976177 (afgegeven op 6.3.2004, vervalt op 11.1.2009). Overige informatie: Jeddah, Saudi-Arabië.”.",
  "source": "EUR LEX"
}