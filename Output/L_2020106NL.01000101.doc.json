{
  "url": "http://www.w3.org/1999/xhtml\"><!--",
  "content": "L_2020106NL.01000101.xml 6.4.2020 NL Publicatieblad van de Europese Unie L 106/1 RICHTSNOER (EU) 2020/496 VAN DE EUROPESE CENTRALE BANK van 19 maart 2020 tot wijziging van Richtsnoer (EU) 2019/1265 betreffende de kortetermijnrente voor de euro (€STR) (ECB/2020/15) DE RAAD VAN BESTUUR VAN DE EUROPESE CENTRALE BANK, Gezien het Verdrag betreffende de werking van de Europese Unie, en met name artikel 127, leden 2 en 5, Gelet op de statuten van het Europees Stelsel van centrale banken en van de Europese Centrale Bank, en met name artikel 12.1 en artikel 14.3, Overwegende hetgeen volgt: (1) Artikel 5, lid 2, van Richtsnoer (EU) 2019/1265 van de Europese Centrale Bank (ECB/2019/19) ( 1 ) bepaalt dat de nationale centrale banken (NCB’s) die een of meer in hun lidstaat ingezeten informatieplichtigen hebben, verplicht zijn het vaststellingsproces voor de kortetermijnrente voor de euro en de post-productieprocedures uit te voeren overeenkomstig de in artikel 6, lid 3, van dat richtsnoer bedoelde bedrijfsprocessen. In het belang van een efficiënte toewijzing van middelen is het echter passend dat de ECB deze taken waarneemt namens de NCB’s die slechts één in hun lidstaat gevestigde informatieplichtige hebben en geen lokaal verzamelplatform exploiteren. (2) Om de in artikel 11 van Richtsnoer (EU) 2019/1265 (ECB/2019/19) beschreven klachtenprocedure gebruiksvriendelijker te maken, moet de mogelijkheid van elektronische indiening van klachten worden ingevoerd. (3) Derhalve moet Richtsnoer (EU) 2019/1265 (ECB/2019/19) dienovereenkomstig gewijzigd worden, HEEFT DIT RICHTSNOER VASTGESTELD: Artikel 1 Wijzigingen Richtsnoer (EU) 2019/1265 (ECB/2019/19) wordt als volgt gewijzigd: 1) In artikel 5 wordt het volgende lid 2 bis ingevoegd: “2 bis.   Indien een NCB slechts één in haar lidstaat ingezeten informatieplichtige heeft en geen lokaal verzamelplatform exploiteert, kan de ECB met voorafgaande instemming van die NCB namens die NCB de taken waarnemen die de NCB overeenkomstig artikel 5, lid 2, moet verrichten en die betrekking hebben op het vaststellingsproces voor de kortetermijnrente voor de euro en de post-productieprocedures. Indien de ECB dergelijke taken namens een NCB waarneemt, volgt de ECB de in artikel 6, lid 3, bedoelde bedrijfsprocessen.”. 2) In artikel 11 wordt lid 1 vervangen door: “1.   Eenieder kan bij de ECB een schriftelijke klacht indienen over enig aspect van het vaststellingsproces voor de kortetermijnrente voor de euro dat naar verluidt de belangen van de betreffende persoon aanzienlijk heeft geschaad. De klacht kan per post worden ingediend bij de Europese Centrale Bank, 60640 Frankfurt am Main, Duitsland, of elektronisch via euroshorttermrate_complaints@ecb.europa.eu.”. Artikel 2 Inwerkingtreding Dit richtsnoer treedt in werking op de dag van kennisgeving aan de nationale centrale banken van de lidstaten die de euro als munt hebben. Artikel 3 Geadresseerden Dit richtsnoer is gericht tot alle centrale banken van het Eurosysteem. Gedaan te Frankfurt am Main 19 maart 2020. Voor de Raad van bestuur van de ECB De president van de ECB Christine LAGARDE ( 1 ) Richtsnoer (EU) 2019/1265 van de Europese Centrale Bank van 10 juli 2019 betreffende de kortetermijnrente voor de euro (€STR) (ECB/2019/19) ( PB L 199 van 26.7.2019, blz. 8 ).",
  "source": "EUR LEX"
}