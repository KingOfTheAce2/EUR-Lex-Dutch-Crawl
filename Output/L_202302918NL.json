{
  "url": "http://www.w3.org/1999/xhtml\"><!--",
  "content": "L_202302918NL.000101.fmx.xml Publicatieblad van de Europese Unie NL Serie L 2023/2918 28.12.2023 GEDELEGEERDE VERORDENING (EU) 2023/2918 VAN DE COMMISSIE van 22 augustus 2023 tot aanvulling van Verordening (EU) nr. 1380/2013 van het Europees Parlement en de Raad wat betreft de vaststelling van een de-minimisvrijstelling van de aanlandingsverplichting voor bepaalde demersale visserijen in de Adriatische Zee en in het zuidoostelijke deel van de Middellandse Zee DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1380/2013 van het Europees Parlement en de Raad van 11 december 2013 inzake het gemeenschappelijk visserijbeleid, tot wijziging van Verordeningen (EG) nr. 1954/2003 en (EG) nr. 1224/2009 van de Raad en tot intrekking van Verordeningen (EG) nr. 2371/2002 en (EG) nr. 639/2004 van de Raad en Besluit 2004/585/EG van de Raad ( 1 ) , en met name artikel 15, lid 7, Overwegende hetgeen volgt: (1) Gedelegeerde Verordening (EU) 2017/86 van de Commissie ( 2 ) bevatte een tijdelijk teruggooiplan voor bepaalde demersale visserijen in de Middellandse Zee, dat van toepassing was van 1 januari 2017 tot en met 31 december 2019. Bij Gedelegeerde Verordening (EU) 2020/4 van de Commissie ( 3 ) is vervolgens de toepassingsperiode van het tijdelijke teruggooiplan verlengd tot en met 31 december 2021. (2) Bij Gedelegeerde Verordening (EU) 2021/2064 van de Commissie ( 4 ) werd vervolgens een de-minimisvrijstelling ingevoerd. Die vrijstelling gold tot en met 31 december 2023 voor demersale soorten en slechts tot en met 31 december 2022 voor bijvangsten van kleine pelagische soorten in demersale visserijen. Bij Gedelegeerde Verordening (EU) 2022/2564 van de Commissie ( 5 ) zijn vervolgens de de-minimisvrijstellingen voor bijvangsten van kleine pelagische soorten verlengd tot en met 31 december 2023. (3) Kroatië, Italië en Slovenië (de “Adriatica-groep op hoog niveau”) en Griekenland, Italië, Cyprus en Malta (de “Sudestmed-groep op hoog niveau”) hebben een rechtstreeks belang bij het visserijbeheer in respectievelijk de Adriatische Zee en het zuidoostelijke deel van de Middellandse Zee. Op 2 mei 2023 hebben de Adriatica-groep op hoog niveau en de Sudestmed-groep op hoog niveau initiële gezamenlijke aanbevelingen ingediend met het verzoek tot verlenging van de de-minimisvrijstellingen van Gedelegeerde Verordening (EU) 2021/2064. (4) Op 15 juni 2023 heeft het Wetenschappelijk, Technisch en Economisch Comité voor de visserij (WTECV) het wetenschappelijke bewijs ter ondersteuning van de oorspronkelijke gezamenlijke aanbevelingen beoordeeld ( 6 ) . (5) Ten eerste merkte het WTECV op dat de gecombineerde de-minimisaanpak van het verstrekte wetenschappelijke bewijs betrekking heeft op een brede groep soorten met een breed scala aan teruggooipercentages, maar dat een dergelijke brede dekking een valide aanpak is gezien de complexiteit van de visserijen in de Adriatische Zee en in het zuidoostelijke deel van de Middellandse Zee. (6) Ten tweede nam het WTECV in aanmerking dat individuele de-minimisvrijstellingen voor één enkele soort waarschijnlijk aanleiding zouden geven tot veel afzonderlijke vrijstellingen die even moeilijk te monitoren zouden zijn. (7) Ten derde zijn de teruggooipercentages zeer heterogeen, zowel tussen geografische deelgebieden (GDG’s) als tussen gecombineerde soorten (met name voor met bodemtrawls gevangen soorten), en moet prioriteit worden gegeven aan de vermindering van ongewenste vangsten door middel van selectief vistuig of beschermde mariene gebieden. (8) Ten vierde heeft het WTECV met betrekking tot met name het door de Adriatica-groep op hoog niveau verstrekte wetenschappelijke bewijs over onevenredige kosten voor de behandeling van ongewenste vangsten opgemerkt dat verschillende onderzoeksprojecten en studies gaande zijn of zullen plaatsvinden en dat er solide argumenten zijn aangevoerd ter rechtvaardiging van de moeilijkheid om de selectiviteit te verbeteren en alle ongewenste vangsten op korte termijn te voorkomen. Het WTECV was ook ingenomen met de inspanningen die zijn geleverd om studies naar onevenredige kosten en selectiviteit uit te voeren en met het feit dat de betrokken lidstaten nieuwe projecten zullen uitvoeren. (9) Ten vijfde heeft het WTECV, met name wat betreft het door de Sudestmed-groep op hoog niveau verstrekte wetenschappelijke bewijs over onevenredige kosten voor de behandeling van ongewenste vangsten, gewezen op de inspanningen en werkzaamheden die zijn verricht om bewijs te leveren van de onevenredige kosten van de behandeling van ongewenste vangsten in de visserij in het zuidoostelijke deel van de Middellandse Zee door middel van een exhaustieve multicriteriaprestatiematrixanalyse. Het WTECV was ook ingenomen met de inspanningen die zijn geleverd om selectiviteitsstudies uit te voeren en met het feit dat de lidstaten nieuwe projecten zullen uitvoeren. (10) Op respectievelijk 27 juni 2023 en 28 juni 2023 zijn door de Sudestmed-groep op hoog niveau en de Adriatica-groep op hoog niveau bijgewerkte gezamenlijke aanbevelingen ingediend. (11) Op grond van artikel 18 van Verordening (EU) nr. 1380/2013 van het Europees Parlement en de Raad ( 7 ) heeft de Commissie de bijgewerkte gezamenlijke aanbevelingen van de Adriatica-groep op hoog niveau en de Sudestmed-groep op hoog niveau in beschouwing genomen in het licht van de beoordeling door het WTECV van de initiële gezamenlijke aanbeveling, om ervoor te zorgen dat de bijgewerkte gezamenlijke aanbeveling verenigbaar is met de relevante instandhoudingsmaatregelen van de Unie, met inbegrip van de aanlandingsverplichting. (12) De Commissie heeft er ook rekening mee gehouden dat: i) de komende evaluatie van de aanlandingsverplichting ( 8 ) naar verwachting meer informatie zal opleveren over de doeltreffendheid, efficiëntie, samenhang, relevantie en meerwaarde van de aanlandingsverplichting, en ii) het Wetenschappelijk, Technisch en Economisch Comité voor de visserij (WTECV) heeft opgemerkt ( 9 ) dat het huidige proces van evaluatie van gezamenlijke aanbevelingen inefficiënt is, dat verder moet worden nagedacht over hoe dit verder kan worden verbeterd en dat een dergelijke reflectie een discussie mogelijk zou maken over gegevenskwesties en over het zoeken naar nieuwe manieren om de uitvoering van de aanlandingsverplichting te verbeteren. (13) De Commissie merkt ook op dat soorten in de Adriatische Zee en in het zuidoostelijke deel van de Middellandse Zee tegelijkertijd en in sterk wisselende hoeveelheden worden gevangen, hetgeen een eenbestandsbenadering problematisch maakt. Voorts worden die soorten gevangen door kleinschalige vissersvaartuigen en aangeland op veel verschillende aanlandingspunten die geografisch gespreid langs de kust liggen. Dit resulteert in onevenredige kosten voor de behandeling van ongewenste vangsten. (14) Voorts hebben de lidstaten zich in hun bijgewerkte gezamenlijke aanbevelingen er opnieuw toe verbonden om nieuwe studies met een routekaart te verrichten en de selectiviteit van het vistuig te verhogen overeenkomstig de resultaten van de lopende onderzoeksprogramma’s, teneinde ongewenste vangsten, en met name vangsten onder de minimuminstandhoudingsreferentiegrootten, te reduceren en te beperken. De lidstaten hebben zich er ook toe verbonden verdere gesloten gebieden aan te wijzen om de juveniele mortaliteit te verlagen. (15) Gezien het grote aantal verschillende soorten dat tegelijkertijd wordt gevangen bij demersale visserijactiviteiten met haken, lijnen, kieuwnetten en schakelnetten in de Adriatische Zee en het zuidoostelijke deel van de Middellandse Zee, hebben de lidstaten bovendien in hun bijgewerkte gezamenlijke aanbevelingen de-minimisdrempels voorgesteld die in verhouding staan tot de vangstfrequentie van de soorten. (16) Om de in de overwegingen 3 tot en met 15 uiteengezette redenen is de Commissie derhalve van mening dat de vrijstellingen moeten worden verleend van 1 januari 2024 tot en met 31 december 2027. (17) Aangezien de maatregelen van de onderhavige verordening rechtstreeks van invloed zijn op de planning van het visseizoen van de vaartuigen van de Unie en de daarmee samenhangende economische activiteiten en om redenen van rechtszekerheid, moet de onderhavige verordening in werking treden met ingang van 1 januari 2024, HEEFT DE VOLGENDE VERORDENING VASTGESTELD: Artikel 1 Uitvoering van de aanlandingsverplichting De aanlandingsverplichting van artikel 15, lid 1, van Verordening (EU) nr. 1380/2013 is in de Uniewateren van de Adriatische Zee en het zuidoostelijke deel van de Middellandse Zee overeenkomstig de onderhavige verordening van toepassing op demersale visserijen. Artikel 2 Definities Voor de toepassing van deze verordening wordt verstaan onder: a) “geografische deelgebieden van de GFCM”: geografische deelgebieden van de Algemene Visserijcommissie voor de Middellandse Zee (General Fisheries Commission for the Mediterranean — GFCM) zoals afgebakend in bijlage I bij Verordening (EU) nr. 1343/2011 van het Europees Parlement en de Raad ( 10 ) ; b) “Adriatische Zee”: de geografische deelgebieden 17 en 18 van de GFCM; c) “zuidoostelijk deel van de Middellandse Zee”: de geografische deelgebieden 14, 15, 16, 19, 20, 21, 22, 23, 24, 25, 26 en 27 van de GFCM. Artikel 3 De-minimisvrijstelling 1.   In afwijking van artikel 15, lid 1, van Verordening (EU) nr. 1380/2013 mogen de volgende hoeveelheden van soorten op grond van artikel 15, lid 4, punt c), van Verordening (EU) nr. 1380/2013 worden teruggegooid: a) in de Adriatische Zee: i) voor heek ( Merluccius merluccius ) en voor zeebarbelen ( Mullus spp.), tot 5 % van de totale jaarlijkse vangsten van die soorten door vaartuigen die bodemtrawls gebruiken; ii) voor heek ( Merluccius merluccius ) en voor zeebarbelen ( Mullus spp.) tot 1 % van de totale jaarlijkse vangsten van die soorten door vaartuigen die kieuwnetten en schakelnetten (GSN, GN, GND, GNC, GTN, GTR, GEN) gebruiken; iii) voor heek ( Merluccius merluccius ) en voor zeebarbelen ( Mullus spp.), tot 1 % van de totale jaarlijkse vangsten van die soorten door vaartuigen die de rapido (TBB) gebruiken; iv) voor tong ( Solea solea ), tot 3 % van de totale jaarlijkse vangsten van die soorten door vaartuigen die bodemtrawls gebruiken; v) voor zeebaars ( Dicentrarchus labrax ), goudgestreepte zeebrasem ( Diplodus annularis ), spitse ringbrasem ( Diplodus puntazzo ), witte zeebrasem ( Diplodus sargus ), zwartkopzeebrasem ( Diplodus vulgaris ), tandbaarzen ( Epinephelus spp.), zandsteenbaars ( Lithognathus mormyrus ), Spaanse zeebrasem ( Pagellus acarne ), zeebrasem ( Pagellus bogaraveo ), rode zeebrasem ( Pagellus erythrinus ), gewone zeebrasem ( Pagrus pagrus ), wrakbaars ( Polyprion americanus ), goudbrasem ( Sparus aurata ) en roze diepzeegarnaal ( Parapenaeus longirostris ), tot 5 % van de totale jaarlijkse vangsten van die soorten door vaartuigen die bodemtrawls gebruiken; vi) voor zeebaars ( Dicentrarchus labrax ), goudgestreepte zeebrasem ( Diplodus annularis ), spitse ringbrasem ( Diplodus puntazzo ), witte zeebrasem ( Diplodus sargus ), zwartkopzeebrasem ( Diplodus vulgaris ), tandbaarzen ( Epinephelus spp.), zandsteenbaars ( Lithognathus mormyrus ), Spaanse zeebrasem ( Pagellus acarne ), zeebrasem ( Pagellus bogaraveo ), rode zeebrasem ( Pagellus erythrinus ), gewone zeebrasem ( Pagrus pagrus ), wrakbaars ( Polyprion americanus ), tong ( Solea solea ) en goudbrasem ( Sparus aurata ), tot 2 % van de totale jaarlijkse vangsten van die soorten door vaartuigen die kieuwnetten en schakelnetten (GNS, GN, GND, GNC, GTN, GTR, GEN) gebruiken; vii) voor zeebaars ( Dicentrarchus labrax ), goudgestreepte zeebrasem ( Diplodus annularis ), spitse ringbrasem ( Diplodus puntazzo ), witte zeebrasem ( Diplodus sargus ), zwartkopzeebrasem ( Diplodus vulgaris ), tandbaarzen ( Epinephelus spp.), zandsteenbaars ( Lithognathus mormyrus ), Spaanse zeebrasem ( Pagellus acarne ), rode zeebrasem ( Pagellus erythrinus ), gewone zeebrasem ( Pagrus pagrus ), wrakbaars ( Polyprion americanus ), tong ( Solea solea ) en goudbrasem ( Sparus aurata ), tot 1 % van de totale jaarlijkse vangsten van die soorten door vaartuigen die haken en lijnen (LHP, LHM, LLS, LLD, LL, LTL, LX) gebruiken; viii) voor ansjovis ( Engraulis encrasicolus ), sardine ( Sardina pilchardus ), makrelen ( Scomber spp.) en horsmakrelen ( Trachurus spp.), tot 5 % van de totale jaarlijkse bijvangsten van die soorten door vaartuigen die bodemtrawls gebruiken; ix) voor langoustine ( Nephrops norvegicus ), tot 1 % van de totale jaarlijkse vangsten van deze soort door vaartuigen die korven en vallen gebruiken; b) in het zuidoostelijke deel van de Middellandse Zee: i) voor heek ( Merluccius merluccius ) en voor zeebarbelen ( Mullus spp.), tot 5 % van de totale jaarlijkse vangsten van die soorten door vaartuigen die bodemtrawls gebruiken; ii) voor heek ( Merluccius merluccius ) en voor zeebarbelen ( Mullus spp.) tot 1 % van de totale jaarlijkse vangsten van die soorten door vaartuigen die kieuwnetten en schakelnetten (GNS, GN, GND, GNC, GTN, GTR, GEN) gebruiken; iii) voor roze diepzeegarnaal ( Parapenaeus longirostris ), tot 5 % van de totale jaarlijkse vangsten van die soorten door vaartuigen die bodemtrawls gebruiken; iv) voor zeebaars ( Dicentrarchus labrax ), goudgestreepte zeebrasem ( Diplodus annularis ), spitse ringbrasem ( Diplodus puntazzo ), witte zeebrasem ( Diplodus sargus ), zwartkopzeebrasem ( Diplodus vulgaris ), tandbaarzen ( Epinephelus spp.), zandsteenbaars ( Lithognathus mormyrus ), Spaanse zeebrasem ( Pagellus acarne ), zeebrasem ( Pagellus bogaraveo ), rode zeebrasem ( Pagellus erythrinus ), gewone zeebrasem ( Pagrus pagrus ), wrakbaars ( Polyprion americanus ), goudbrasem ( Sparus aurata ) en langoustine ( Nephrops norvegicus ) en tong ( Solea solea ), tot 5 % van de totale jaarlijkse vangsten van die soorten door vaartuigen die bodemtrawls gebruiken; v) voor zeebaars ( Dicentrarchus labrax ), goudgestreepte zeebrasem ( Diplodus annularis ), spitse ringbrasem ( Diplodus puntazzo ), witte zeebrasem ( Diplodus sargus ), zwartkopzeebrasem ( Diplodus vulgaris ), tandbaarzen ( Epinephelus spp.), zandsteenbaars ( Lithognathus mormyrus ), Spaanse zeebrasem ( Pagellus acarne ), zeebrasem ( Pagellus bogaraveo ), rode zeebrasem ( Pagellus erythrinus ), gewone zeebrasem ( Pagrus pagrus ), wrakbaars ( Polyprion americanus ), goudbrasem ( Sparus aurata ), tong ( Solea solea ), zeekreeft ( Homarus gammarus ) en langoesten ( Palinuridae ), tot 3 % van de totale jaarlijkse vangsten van die soorten door vaartuigen die kieuwnetten en schakelnetten (GNS, GN, GND, GNC, GTN, GTR, GEN) gebruiken. Indien de aanlandingen van die soorten minder dan 25 % van de totale aanlandingen door de visserijen bedragen, mogen de terug te gooien hoeveelheden ten hoogste 5 % van de totale jaarlijkse vangsten van die soorten bedragen; vi) voor zeebaars ( Dicentrarchus labrax ), goudgestreepte zeebrasem (Diplodus annularis ), spitse ringbrasem ( Diplodus puntazzo ), witte zeebrasem ( Diplodus sargus ), zwartkopzeebrasem ( Diplodus vulgaris ), tandbaarzen ( Epinephelus spp.), zandsteenbaars ( Lithognathus mormyrus ), zeebrasem ( Pagellus bogaraveo ), Spaanse zeebrasem ( Pagellus acarne ), rode zeebrasem ( Pagellus erythrinus ), gewone zeebrasem ( Pagrus pagrus ), wrakbaars ( Polyprion americanus ), goudbrasem ( Sparus aurata ), heek ( Merluccius merluccius ), tot 1 % van de totale jaarlijkse vangsten van die soorten door vaartuigen die haken en lijnen (LHP, LHM, LLS, LLD, LL, LTL, LX) gebruiken. Indien de aanlandingen van die soorten minder dan 25 % van de totale aanlandingen door de visserijen bedragen, mogen de terug te gooien hoeveelheden ten hoogste 3 % van de totale jaarlijkse vangsten van die soorten bedragen.”; vii) voor ansjovis ( Engraulis encrasicolus ), sardine ( Sardina pilchardus ), makrelen ( Scomber spp.) en horsmakrelen ( Trachurus spp.), tot 5 % van de totale jaarlijkse bijvangsten van die soorten door vaartuigen die bodemtrawls gebruiken. 2.   Uiterlijk op 1 mei 2027 dienen de lidstaten met een rechtstreeks belang bij het beheer van de visserijen in de Adriatische en zuidoostelijke Middellandse Zee bij de Commissie aanvullende teruggooigegevens in en de resultaten van de onderzoeken, projecten en studies ter ondersteuning van de in lid 1 bedoelde vrijstelling. Het WTECV beoordeelt die gegevens en informatie uiterlijk op 31 juli 2027. Artikel 4 Inwerkingtreding en toepassing Deze verordening treedt in werking op de dag na die van de bekendmaking ervan in het Publicatieblad van de Europese Unie . Zij is van toepassing van 1 januari 2024 tot en met 31 december 2027. Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 22 augustus 2023. Voor de Commissie De voorzitter Ursula VON DER LEYEN ( 1 ) PB L 354 van 28.12.2013, blz. 22 . ( 2 ) Gedelegeerde Verordening (EU) 2017/86 van de Commissie van 20 oktober 2016 tot vaststelling van een teruggooiplan voor bepaalde demersale visserijen in de Middellandse Zee ( PB L 14 van 18.1.2017, blz. 4 ). ( 3 ) Gedelegeerde Verordening (EU) 2020/4 van de Commissie van 29 augustus 2019 tot wijziging van Gedelegeerde Verordening (EU) 2017/86 tot vaststelling van een teruggooiplan voor bepaalde demersale visserijen in de Middellandse Zee ( PB L 2 van 6.1.2020, blz. 5 ). ( 4 ) Gedelegeerde Verordening (EU) 2021/2064 van de Commissie van 25 augustus 2021 tot aanvulling van Verordening (EU) nr. 1380/2013 van het Europees Parlement en de Raad wat betreft de vaststelling van een de-minimisvrijstelling van de aanlandingsverplichting voor bepaalde demersale visserijen in de Adriatische Zee en in het zuidoostelijke deel van de Middellandse Zee ( PB L 421 van 26.11.2021, blz. 9 ). ( 5 ) Gedelegeerde Verordening (EU) 2022/2564 van de Commissie van 16 augustus 2022 tot wijziging van Gedelegeerde Verordening (EU) 2021/2064 tot aanvulling van Verordening (EU) nr. 1380/2013 van het Europees Parlement en de Raad wat betreft de vaststelling van een de-minimisvrijstelling van de aanlandingsverplichting voor bepaalde demersale visserijen in de Adriatische Zee en in het zuidoostelijke deel van de Middellandse Zee ( PB L 330 van 23.12.2022, blz. 126 ). ( 6 ) Wetenschappelijk, Technisch en Economisch Comité voor de visserij (WTECV) — Evaluation of Joint Recommendations on the landing obligation and on Technical Measures Regulation (STECF-23-04 & 23-06). ( 7 ) Verordening (EU) nr. 1380/2013 van het Europees Parlement en de Raad van 11 december 2013 inzake het gemeenschappelijk visserijbeleid, tot wijziging van Verordeningen (EG) nr. 1954/2003 en (EG) nr. 1224/2009 van de Raad en tot intrekking van Verordeningen (EG) nr. 2371/2002 en (EG) nr. 639/2004 van de Raad en Besluit 2004/585/EG van de Raad ( PB L 354 van 28.12.2013, blz. 22 ). ( 8 ) COM(2023) 103 final. ( 9 ) https://stecf.jrc.ec.europa.eu/documents/43805/61703874/STECF+23-0406+-+Ev+JRs+LO.pdf/5cf75911-6a7f-4aa5-be7d-3f371440b2bd ( 10 ) Verordening (EU) nr. 1343/2011 van het Europees Parlement en de Raad van 13 december 2011 tot vaststelling van een aantal bepalingen voor de visserij in het GFCM-overeenkomstgebied (General Fisheries Commission for the Mediterranean — Algemene Visserijcommissie voor de Middellandse Zee) en tot wijziging van Verordening (EG) nr. 1967/2006 van de Raad inzake beheersmaatregelen voor de duurzame exploitatie van visbestanden in de Middellandse Zee ( PB L 347 van 30.12.2011, blz. 44 ). ELI: http://data.europa.eu/eli/reg_del/2023/2918/oj ISSN 1977-0758 (electronic edition)",
  "source": "EUR LEX"
}