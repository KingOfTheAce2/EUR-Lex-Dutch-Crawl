{
  "url": "http://www.w3.org/1999/xhtml\"><!--",
  "content": "L_2019308NL.01008201.xml 29.11.2019 NL Publicatieblad van de Europese Unie L 308/82 UITVOERINGSVERORDENING (EU) 2019/1983 VAN DE COMMISSIE van 28 november 2019 tot wijziging van Uitvoeringsverordening (EU) 2017/39 wat de herverdeling van Uniesteun betreft DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 1370/2013 van de Raad van 16 december 2013 houdende maatregelen tot vaststelling van steun en restituties in het kader van de gemeenschappelijke ordening van de markten voor landbouwproducten ( 1 ) , en met name artikel 5, lid 5, Overwegende hetgeen volgt: (1) Uitvoeringsverordening (EU) 2017/39 van de Commissie ( 2 ) bevat regels voor onder meer de herverdeling van Uniesteun waarom niet is verzocht over de lidstaten die aan de schoolregeling deelnemen en die hebben meegedeeld meer dan hun indicatieve toewijzing te willen gebruiken. Voor de berekening van het bedrag van de indicatieve toewijzing dat aan een andere lidstaat kan worden toegewezen, moet worden uitgegaan van het niveau waarop die lidstaat de definitief toegewezen Uniesteun in het vorige schooljaar heeft benut. In het licht van de ervaring die in het kader van de schoolregeling is opgedaan, moeten de regels voor de berekening van de bedragen van de te herverdelen indicatieve toewijzing verder worden verduidelijkt. Om ervoor te zorgen dat de herverdeling van de Uniesteun uitgaat van zo actueel mogelijke gegevens, moet voor de berekening rekening worden gehouden met de gedeclareerde uitgaven die de lidstaten tot en met 31 december hebben verricht. (2) Uitvoeringsverordening (EU) 2017/39 moet daarom dienovereenkomstig worden gewijzigd. (3) De in deze verordening vervatte maatregelen zijn in overeenstemming met het advies van het Comité voor de gemeenschappelijke ordening van de landbouwmarkten, HEEFT DE VOLGENDE VERORDENING VASTGESTELD: Artikel 1 In artikel 7 van Uitvoeringsverordening (EU) 2017/39 wordt lid 3 vervangen door: “3.   Voor de berekening van het bedrag van de indicatieve toewijzing dat overeenkomstig lid 1 aan een andere lidstaat kan worden toegewezen, wordt uitgegaan van het niveau waarop die lidstaat de definitief toegewezen Uniesteun voor schoolgroenten en ‐fruit, respectievelijk schoolmelk in het vorige schooljaar heeft benut. Rekening houdend met de overeenkomstig artikel 10 van Uitvoeringsverordening (EU) nr. 908/2014 van de Commissie ( *1 ) aan de Commissie toegezonden uitgavendeclaraties die betrekking hebben op uitgaven die tot en met 31 december van het jaar vóór de indiening van het verzoek om Uniesteun zijn verricht, wordt het bedrag van de definitieve toewijzing berekend als volgt: a) wanneer de definitieve toewijzing voor 50 % of minder is benut, wordt geen aanvullende toewijzing toegekend; b) wanneer de definitieve toewijzing voor meer dan 50 %, maar niet meer dan 75 % is benut, bedraagt de maximale aanvullende toewijzing niet meer dan 50 % van de indicatieve toewijzing; c) wanneer de definitieve toewijzing voor meer dan 75 % is benut, geldt geen bovengrens voor de maximale aanvullende toewijzing. De in de eerste alinea beschreven berekening is niet van toepassing op lidstaten die de schoolregeling of een van de bestanddelen daarvan voor het eerst toepassen tijdens de eerste twee jaar van de toepassing van die regeling. Artikel 2 Deze verordening treedt in werking op de derde dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 november 2019. Voor de Commissie De voorzitter Jean-Claude JUNCKER ( 1 ) PB L 346 van 20.12.2013, blz. 12 . ( 2 ) Uitvoeringsverordening (EU) 2017/39 van de Commissie van 3 november 2016 tot vaststelling van toepassingsbepalingen voor Verordening (EU) nr. 1308/2013 van het Europees Parlement en de Raad wat betreft Uniesteun voor de verstrekking van groenten, fruit, bananen en melk in onderwijsinstellingen ( PB L 5 van 10.1.2017, blz. 1 ).",
  "source": "EUR LEX"
}