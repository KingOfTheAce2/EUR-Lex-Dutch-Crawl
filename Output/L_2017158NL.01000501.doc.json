{
  "url": "http://www.w3.org/1999/xhtml\">",
  "content": "L_2017158NL.01000501.xml 21.6.2017 NL Publicatieblad van de Europese Unie L 158/5 GEDELEGEERDE VERORDENING (EU) 2017/1091 VAN DE COMMISSIE van 10 april 2017 tot wijziging van de bijlage bij Verordening (EU) nr. 609/2013 van het Europees Parlement en de Raad, wat betreft de lijst van stoffen die mogen worden toegevoegd aan bewerkte levensmiddelen op basis van granen en babyvoeding en aan voeding voor medisch gebruik (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EU) nr. 609/2013 van het Europees Parlement en de Raad van 12 juni 2013 inzake voor zuigelingen en peuters bedoelde levensmiddelen, voeding voor medisch gebruik en de dagelijkse voeding volledig vervangende producten voor gewichtsbeheersing, en tot intrekking van Richtlijn 92/52/EEG van de Raad, Richtlijnen 96/8/EG, 1999/21/EG, 2006/125/EG en 2006/141/EG van de Commissie, Richtlijn 2009/39/EG van het Europees Parlement en de Raad en de Verordeningen (EG) nr. 41/2009 en (EG) nr. 953/2009 van de Commissie ( 1 ) , en met name artikel 16, Overwegende hetgeen volgt: (1) De bijlage bij Verordening (EU) nr. 609/2013 bevat een Unielijst van stoffen die mogen worden toegevoegd aan een of meer van de in artikel 1, lid 1, bedoelde categorieën levensmiddelen. Overeenkomstig artikel 22 van die verordening is de Unielijst van toepassing vanaf de datum van toepassing van de desbetreffende gedelegeerde handelingen, vastgesteld krachtens artikel 11 van die verordening. De Unielijst kan worden gewijzigd in overeenstemming met de eisen van artikel 16 van die verordening. (2) In haar advies van 6 januari 2006 ( 2 ) heeft de Europese Autoriteit voor voedselveiligheid (EFSA) geconcludeerd dat het gebruik van ijzer (II) bisglycinaat als bron van ijzer in levensmiddelen voor de algemene bevolking, voedingssupplementen, en voor bijzondere voeding bestemde levensmiddelen, met inbegrip van voeding voor zuigelingen en peuters, geen veiligheidsrisico inhoudt. (3) IJzer (II) bisglycinaat is niet opgenomen in de bijlage bij Verordening (EU) nr. 609/2013 voor gebruik als bron van ijzer in bewerkte levensmiddelen op basis van granen en babyvoeding in afwachting van de herziening van de regels die op deze producten van toepassing zijn. Aangezien voor deze herziening aanvullende lopende wetenschappelijke beoordelingen noodzakelijk zijn die niet op korte termijn zullen worden afgerond, is het in het licht van goede administratieve praktijken niet wenselijk nog langer te wachten met het bijwerken van de Unielijst voor wat betreft de opneming van ijzer (II) bisglycinaat als bron van ijzer in bewerkte levensmiddelen op basis van granen en babyvoeding. (4) Na een aanvraag heeft de Commissie de EFSA verzocht advies uit te brengen over de veiligheid en de biologische beschikbaarheid van calciumfosforyloligosachariden (POs-Ca®) als een bron van calcium dat om voedingsredenen wordt toegevoegd aan levensmiddelen, voedingssupplementen en voeding voor medisch gebruik. In haar advies van 26 april 2016 ( 3 ) heeft de EFSA geconcludeerd dat het gebruik van deze stof in de genoemde categorieën levensmiddelen geen veiligheidsrisico inhoudt, mits bepaalde in haar advies vermelde voorwaarden worden nageleefd. De EFSA merkte op dat deze stof een belangrijke bijdrage zou leveren aan de totale gemiddelde dagelijkse inname van calcium. (5) De bijlage bij Verordening (EU) nr. 609/2013 moet dan ook dienovereenkomstig worden gewijzigd. (6) De belanghebbende partijen zijn geraadpleegd en hun opmerkingen zijn in aanmerking genomen, HEEFT DE VOLGENDE VERORDENING VASTGESTELD: Artikel 1 De bijlage bij Verordening (EU) nr. 609/2013 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 10 april 2017. Voor de Commissie De voorzitter Jean-Claude JUNCKER ( 1 ) PB L 181 van 29.6.2013, blz. 35 . ( 2 ) EFSA AFC Panel (EFSA Scientific Panel on food additives, flavourings, processing aids and materials in contact with food), Opinion related to Ferrous bisglycinate as a source of iron for use in the manufacturing of foods and in food supplements, EFSA Journal (2006) 299, 1-17. ( 3 ) EFSA ANS Panel (EFSA Panel on Food Additives and Nutrient Sources added to Food), 2016, Scientific Opinion on Calcium phosphoryl oligosaccharides (POs-Ca®) as a source of calcium added for nutritional purposes to food, food supplements and foods for special medical purposes, EFSA Journal 2016;14(6):4488. BIJLAGE De bijlage bij Verordening (EU) nr. 609/2013 wordt als volgt gewijzigd: a) onder de stof „Calcium” wordt het volgende ingevoegd na de vermelding voor „calcium-L-pidolaat”: „calciumfosforyloligosachariden X” b) onder de stof „IJzer” wordt de vermelding voor „ijzer (II) bisglycinaat” vervangen door: „ijzer (II) bisglycinaat X X X X”",
  "source": "EUR LEX"
}