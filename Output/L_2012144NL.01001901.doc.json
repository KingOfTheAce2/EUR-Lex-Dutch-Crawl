{
  "url": "http://www.w3.org/1999/xhtml\">",
  "content": "L_2012144NL.01001901.xml 5.6.2012 NL Publicatieblad van de Europese Unie L 144/19 VERORDENING (EU) Nr. 471/2012 VAN DE COMMISSIE van 4 juni 2012 tot wijziging van bijlage II bij Verordening (EG) nr. 1333/2008 van het Europees Parlement en de Raad wat het gebruik van lysozym (E 1105) in bier betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, en artikel 30, lid 5, Overwegende hetgeen volgt: (1) Bij bijlage II bij Verordening (EG) nr. 1333/2008 is een EU-lijst vastgesteld van voor gebruik in levensmiddelen goedgekeurde levensmiddelenadditieven en van de gebruiks-voorwaarden daarvoor. (2) Deze lijst kan worden gewijzigd volgens de procedure van Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma’s ( 2 ) . (3) Overeenkomstig artikel 3, lid 1, van Verordening (EG) nr. 1331/2008 kan de EU-lijst van levensmiddelenadditieven hetzij op initiatief van de Commissie, hetzij ingevolge een aanvraag worden bijgewerkt. (4) Er is een aanvraag ingediend voor goedkeuring van het gebruik van lysozym (E 1105) als conserveermiddel in bier, die ter kennis van de lidstaten is gebracht. (5) De meeste brouwerijen maken gebruik van steriele filtratie of van pasteurisatie om bacterieel bederf van hun bieren gedurende de opslag ervan vóór consumptie te voorkomen. Voor sommige bierspecialiteiten, zoals hogegistingsbieren met hergisting, bijvoorbeeld vatbier en flessenbier, zijn dergelijke behandelingen niet mogelijk, omdat de aanwezige levensvatbare micro-organismen een onderdeel zijn van het productieproces van die bieren. Lysozym (E 1105) is een geschikt antibacterieel middel voor het brouwen gebleken en is werkzaam voor het remmen van de groei van de melkzuurbacteriën wanneer het wordt toegevoegd aan het bier als eindproduct. (6) Lysozym (E 1105) behoort tot de groep van additieven waarvoor geen aanvaardbare dagelijkse inname is vastgesteld ( 3 ) . Dit houdt in dat er bij het gebruik van hoeveelheden die nodig zijn om het gewenste technologische effect te bereiken, geen gevaar voor de gezondheid bestaat. Daarom dient het gebruik van lysozym (E 1105) te worden toegestaan voor de conservering van bier dat niet gepasteuriseerd of steriel gefiltreerd wordt. (7) Volgens Richtlijn 2008/84/EG van de Commissie van 27 augustus 2008 tot vaststelling van specifieke zuiverheidseisen voor levensmiddelenadditieven met uitzondering van kleurstoffen en zoetstoffen ( 4 ) wordt lysozym (E 1105) uit kippeneiwit verkregen. Eieren en producten op basis van eieren zijn opgenomen in bijlage III bis bij Richtlijn 2000/13/EG van het Europees Parlement en de Raad van 20 maart 2000 betreffende de onderlinge aanpassing van de wetgeving der lidstaten inzake de etikettering en presentatie van levensmiddelen alsmede inzake de daarvoor gemaakte reclame ( 5 ) . De aanwezigheid van dit enzym in bier moet overeenkomstig de voorschriften van die richtlijn in de etikettering worden vermeld. (8) Overeenkomstig artikel 3, lid 2, van Verordening (EG) nr. 1331/2008 moet de Commissie het advies van de Europese Autoriteit voor voedselveiligheid inwinnen met het oog op het bijwerken van de EU-lijst van levensmiddelenadditieven in bijlage II bij Verordening (EG) nr. 1333/2008, tenzij die bijwerking geen gevolgen kan hebben voor de gezondheid van de mens. Aangezien het bij de toelating van het gebruik van lysozym (E 1105) als conserveermiddel in bier gaat om een bijwerking van die lijst die geen gevolgen kan hebben voor de gezondheid van de mens, behoeft het advies van de Europese Autoriteit voor voedselveiligheid niet te worden ingewonnen. (9) Op grond van de overgangsbepalingen van Verordening (EU) nr. 1129/2011 van de Commissie van 11 november 2011 tot wijziging van bijlage II bij Verordening (EG) nr. 1333/2008 van het Europees Parlement en de Raad door opstelling van een EU-lijst van levensmiddelenadditieven ( 6 ) is bijlage II met de EU-lijst van voor gebruik in levensmiddelen goedgekeurde levensmiddelenadditieven en gebruiksvoorwaarden van toepassing met ingang van 1 juni 2013. Om het gebruik van lysozym (E 1105) in bier vóór die datum toe te staan, dient voor dat levensmiddelenadditief een eerdere datum van toepassing te worden vastgesteld. (10) Bijlage II bij Verordening (EG) nr. 1333/2008 moet daarom dienovereenkomstig worden gewijzigd. (11) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, en het Europees Parlement noch de Raad heeft zich daartegen verzet, HEEFT DE VOLGENDE VERORDENING VASTGESTELD: Artikel 1 Bijlage II bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 4 juni 2012. Voor de Commissie De voorzitter José Manuel BARROSO ( 1 ) PB L 354 van 31.12.2008, blz. 16 . ( 2 ) PB L 354 van 31.12.2008, blz. 1 . ( 3 ) Verslag van de Commissie over de inname van levensmiddelenadditieven via de voeding in de Europese Unie, COM(2001) 542 final. ( 4 ) PB L 253 van 20.9.2008, blz. 1 . ( 5 ) PB L 109 van 6.5.2000, blz. 29 . ( 6 ) PB L 295 van 12.11.2011, blz. 1 . BIJLAGE In deel E van bijlage II bij Verordening (EG) nr. 1333/2008 wordt in de levensmiddelencategorie 14.2.1, „Bier en moutdranken”, na de vermelding voor E 962 de volgende vermelding ingevoegd: „E 1105 Lysozym quantum satis alleen in bier dat niet gepasteuriseerd of steriel gefiltreerd wordt Toepassingsperiode: met ingang van 25 juni 2012”",
  "source": "EUR LEX"
}