{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:31998D0180:NL:HTML\">",
  "content": "EUR-Lex - 31998D0180 - NL Avis juridique important | 31998D0180 98/180/EG, EGKS, Euratom: Besluit van de Raad en de Commissie van 19 december 1997 inzake de sluiting van de Europa-Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Republiek Estland, anderzijds Publicatieblad Nr. L 068 van 09/03/1998 blz. 0001 - 0002 BESLUIT VAN DE RAAD EN DE COMMISSIE van 19 december 1997 inzake de sluiting van de Europa-Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Republiek Estland, anderzijds (98/180/EG, EGKS, Euratom) DE RAAD VAN DE EUROPESE UNIE, DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap voor Kolen en Staal, inzonderheid op artikel 95, Gelet op het Verdrag tot oprichting van de Europese Gemeenschap, inzonderheid op artikel 238, in samenhang met artikel 228, lid 2, tweede zin, en artikel 228, lid 3, tweede alinea, Gelet op het Verdrag tot oprichting van de Europese Gemeenschap voor Atoomenergie, inzonderheid op artikel 101, tweede alinea, Na raadpleging van het Raadgevend Comité en met instemming van de Raad uit hoofde van artikel 95 van het Verdrag tot oprichting van de Europese Gemeenschap voor Kolen en Staal, Gezien de instemming van het Europees Parlement (1), Gezien de goedkeuring van de Raad uit hoofde van artikel 101 van het Verdrag tot oprichting van de Europese Gemeenschap voor Atoomenergie, Overwegende dat de op 12 juni 1995 te Brussel ondertekende Europa-Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Republiek Estland, anderzijds, dient te worden goedgekeurd, BESLUITEN: Artikel 1 De Europa-Overeenkomst waarbij een associatie tot stand wordt gebracht tussen de Europese Gemeenschappen en hun lidstaten, enerzijds, en de Republiek Estland, anderzijds, de daaraan gehechte Protocollen en de verklaringen en de briefwisselingen die aan de Slotakte zijn gehecht, worden namens de Europese Gemeenschap voor Kolen en Staal, de Europese Gemeenschap en de Europese Gemeenschap voor Atoomenergie goedgekeurd. De teksten van de Overeenkomst, de daaraan gehechte Protocollen en de Slotakte zijn aan dit besluit gehecht (2). Artikel 2 1. Het standpunt dat de Gemeenschap zal innemen binnen de Associatieraad en binnen het Associatiecomité wanneer dit optreedt met machtiging van de Associatieraad, wordt door de Raad vastgesteld, op een voorstel van de Commissie, of indien van toepassing, door de Commissie, telkens in overeenstemming met de desbetreffende bepalingen van de Verdragen tot oprichting van de Europese Gemeenschap, de Europese Gemeenschap voor Kolen en Staal en de Europese Gemeenschap voor Atoomenergie. 2. De voorzitter van de Raad zit, overeenkomstig artikel 110 van de Europa-Overeenkomst de Associatieraad voor en verwoordt het standpunt van de Gemeenschap. Een vertegenwoordiger van de Commissie zit het Associatiecomité voor, overeenkomstig het reglement van orde ervan, en verwoordt het standpunt van de Gemeenschap. 3. Het besluit om de besluiten van de Associatieraad en het Associatiecomité in het Publicatieblad van de Europese Gemeenschappen bekend te maken, wordt per geval door de Raad, respectievelijk de Commissie genomen. Artikel 3 De voorzitter van de Raad zal de in artikel 130 van de Overeenkomst bedoelde akte van kennisgeving namens de Europese Gemeenschap nederleggen. De voorzitter van de Commissie zal de genoemde aktes van kennisgeving nederleggen namens de Europese Gemeenschap voor Kolen en Staal en de Europese Gemeenschap voor Atoomenergie. Gedaan te Brussel, 19 december 1997. Voor de Raad De Voorzitter F. BODEN Voor de Commissie De Voorzitter J. SANTER (1) PB C 323 van 4.12.1995, blz. 41. (2) Zie bladzijde 3 van dit Publicatieblad.",
  "source": "EUR LEX"
}