{
  "url": "http://www.w3.org/1999/xhtml\">",
  "content": "L_2020298NL.01002101.xml 11.9.2020 NL Publicatieblad van de Europese Unie L 298/21 BESLUIT (EU) 2020/1268 VAN HET EUROPEES PARLEMENT EN DE RAAD van 15 juli 2020 inzake het aanspreken van de marge voor onvoorziene uitgaven in 2020 voor de voortzetting van humanitaire hulp aan vluchtelingen in Turkije HET EUROPEES PARLEMENT EN DE RAAD VAN DE EUROPESE UNIE, Gezien het Verdrag betreffende de werking van de Europese Unie, Gezien het Interinstitutioneel Akkoord van 2 december 2013 tussen het Europees Parlement, de Raad en de Commissie betreffende de begrotingsdiscipline, de samenwerking in begrotingszaken en een goed financieel beheer ( 1 ) , en met name punt 14, Gezien het voorstel van de Europese Commissie, Overwegende hetgeen volgt: (1) Artikel 13 van Verordening (EU, Euratom) nr. 1311/2013 ( 2 ) van de Raad voorziet in de vorming van een marge voor onvoorziene uitgaven van ten hoogste 0,03 % van het bruto nationaal inkomen van de Unie. (2) Overeenkomstig artikel 6 van Verordening (EU, Euratom) nr. 1311/2013 heeft de Commissie het absolute bedrag van deze marge voor onvoorziene uitgaven voor 2020 berekend ( 3 ) . (3) Na alle andere financiële mogelijkheden te hebben onderzocht om op onvoorziene omstandigheden te reageren binnen het vastleggingsmaximum voor 2020 voor rubriek 4 ( Europa als wereldspeler ) van het meerjarig financieel kader (MFK), en aangezien in 2020 geen andere speciale instrumenten beschikbaar zijn om op die omstandigheden te reageren, moet gebruik worden gemaakt van de marge voor onvoorziene uitgaven om de dringende behoefte aan humanitaire hulp aan vluchtelingen in Turkije te lenigen, door de vastleggingskredieten in de algemene begroting van de Unie voor het begrotingsjaar 2020 boven het maximum van rubriek 4 van het MFK te verhogen. (4) Gezien deze zeer uitzonderlijke situatie, is voldaan aan de voorwaarde inzake het laatste redmiddel van artikel 13, lid 1, van Verordening (EU, Euratom) nr. 1311/2013 van de Raad. (5) Dit besluit houdt verband met de financiering die is opgenomen in gewijzigde begroting nr. 5 bij de algemene begroting van de Europese Unie voor 2020. Met het oog op de samenhang met die gewijzigde begroting, moet dit besluit van toepassing zijn vanaf de datum waarop het wordt vastgesteld, HEBBEN HET VOLGENDE BESLUIT VASTGESTELD: Artikel 1 Voor de algemene begroting van de Unie voor het begrotingsjaar 2020 wordt de marge voor onvoorziene uitgaven gebruikt om 481 572 239 EUR aan vastleggingskredieten te verstrekken boven op het maximum aan vastleggingskredieten van rubriek 4 ( Veiligheid en burgerschap ) van het meerjarig financieel kader. Artikel 2 Het in artikel 1 bedoelde totaalbedrag van 481 572 239 EUR wordt verrekend met de marges onder het vastleggingenplafond voor het begrotingsjaar 2020 van de volgende rubrieken van het meerjarig financieel kader: a) rubriek 5 ( Administratie ): 16 248 368 EUR; b) rubriek 2 ( Duurzame groei: natuurlijke hulpbronnen ): 465 323 871 EUR. Artikel 3 Dit besluit treedt in werking op de dag van de bekendmaking ervan in het Publicatieblad van de Europese Unie . Het is van toepassing met ingang van 15 juli 2020. Gedaan te Brussel, 15 juli 2020. Voor het Europees Parlement De voorzitter D.M. SASSOLI Voor de Raad De voorzitter J. KLOECKNER ( 1 ) PB C 373 van 20.12.2013, blz. 1 . ( 2 ) Verordening (EU, Euratom) nr. 1311/2013 van de Raad van 2 december 2013 tot bepaling van het meerjarig financieel kader voor de jaren 2014-2020 ( PB L 347 van 20.12.2013, blz. 884 ). ( 3 ) Mededeling van de Commissie aan de Raad en het Europees Parlement van 2 april 2020 — Technische aanpassing met betrekking tot speciale instrumenten voor 2020 (COM(2020) 173).",
  "source": "EUR LEX"
}