{
  "url": "http://www.w3.org/1999/xhtml\"><!--",
  "content": "L_2016125NL.01001201.xml 13.5.2016 NL Publicatieblad van de Europese Unie L 125/12 BESLUIT (GBVB) 2016/713 VAN DE RAAD van 12 mei 2016 tot wijziging van Gemeenschappelijk Optreden 2008/851/GBVB inzake de militaire operatie van de Europese Unie teneinde bij te dragen tot het ontmoedigen, voorkomen en bestrijden van piraterij en gewapende overvallen voor de Somalische kust DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 28, artikel 42, lid 4, en artikel 43, lid 2, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) De Raad heeft op 10 november 2008 Gemeenschappelijk Optreden 2008/851/GBVB ( 1 ) tot instelling van de militaire operatie van de Europese Unie Atalanta vastgesteld. (2) De Raad heeft op 21 november 2014 Besluit 2014/827/GBVB ( 2 ) vastgesteld, waarbij Gemeenschappelijk Optreden 2008/851/GBVB werd gewijzigd en Atalanta werd verlengd tot en met 12 december 2016. (3) De Unie heeft het CRIMARIO-programma ingericht om het maritieme situationeel bewustzijn in de Indische Oceaan te verbeteren. Atalanta moet binnen de grenzen van middelen en vermogens bijdragen aan de uitvoering van CRIMARIO. (4) Atalanta moet worden toegestaan om de tijdens routine-operaties ter bestrijding van de piraterij vergaarde informatie over illegale of niet-geautoriseerde activiteiten ter zee, niet zijnde persoonsgegevens, te delen met relevante partners. (5) Resolutie 2244 (2015) van de Veiligheidsraad van de Verenigde Naties breidde het mandaat van de Somalia and Eritrea Monitoring Group (SEMG) uit, met name ten aanzien van het wapenembargo tegen Somalië en de in- en uitvoer van Somalische houtskool, en verwelkomde de inspanningen van de gecombineerde zeestrijdkrachten (Combined Maritime Forces — CMF) om de in- en uitvoer van houtskool naar en van Somalië te verstoren, daarbij de bezorgdheid uitsprekend dat de handel in houtskool Al-Shabaab van geldelijke middelen voorziet. (6) Gemeenschappelijk Optreden 2008/851/GBVB moet derhalve dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Gemeenschappelijk Optreden 2008/851/GBVB wordt als volgt gewijzigd: 1) In artikel 2 wordt punt l) vervangen door: „l) biedt, door middel van logistieke ondersteuning, beschikbaarstelling van expertise en opleidingsmogelijkheden ter zee, op verzoek en binnen de grenzen van zijn middelen en vermogens, bijstand aan EUCAP Nestor, EUTM Somalia, de speciale vertegenwoordiger van de EU voor de Hoorn van Afrika, de EU-delegatie in Somalië, met betrekking tot de mandaten daarvan en tot het werkgebied van Atalanta, en draagt bij tot de uitvoering van de betrokken EU-programma's, in het bijzonder het regionaal programma voor veiligheid ter zee (MASE) uit hoofde van het 10e EOF en CRIMARIO;”. 2) In artikel 15 wordt lid 3 vervangen door: „3.   De HV wordt gemachtigd om aan de door de Verenigde Staten geleide gecombineerde zeestrijdkrachten (Combined Maritime Forces — „CMF”), via haar hoofdkwartier, alsook aan derde, niet aan de CMF deelnemende staten en aan internationale organisaties die in het inzetgebied van de militaire operatie van de Europese Unie aanwezig zijn, gerubriceerde EU-informatie en gerubriceerde, voor de militaire operatie van de Europese Unie opgestelde documenten van het niveau RESTREINT EU op basis van wederkerigheid vrij te geven wanneer dit om operationele redenen op het terrein nodig is, zulks overeenkomstig de beveiligingsvoorschriften van de Raad en onder voorbehoud van regelingen tussen de HV en de bevoegde autoriteiten van bovengenoemde derden.”. 3) Aan artikel 15 wordt het volgende lid toegevoegd: „4.   Atalanta wordt gemachtigd om de tijdens de piraterijbestrijdingsoperaties vergaarde informatie over illegale of niet-geautoriseerde activiteiten, niet zijnde persoonsgegevens, te delen met de SEMG en de CMF.”. Artikel 2 Dit besluit treedt in werking op de dag waarop het wordt vastgesteld. Gedaan te Brussel, 12 mei 2016. Voor de Raad De voorzitter F. MOGHERINI ( 1 ) Gemeenschappelijk Optreden 2008/851/GBVB van de Raad van 10 november 2008 inzake de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust ( PB L 301 van 12.11.2008, blz. 33 ). ( 2 ) Besluit 2014/827/GBVB van de Raad van 21 november 2014 houdende wijziging van Gemeenschappelijk Optreden 2008/851/GBVB inzake de militaire operatie van de Europese Unie teneinde bij te dragen tot het ontmoedigen, het voorkomen en bestrijden van piraterij en gewapende overvallen voor de Somalische kust ( PB L 335 van 22.11.2014, blz. 19 ).",
  "source": "EUR LEX"
}