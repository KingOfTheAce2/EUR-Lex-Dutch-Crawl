{
  "url": "http://www.w3.org/1999/xhtml\"><!--",
  "content": "L_202302422NL.000101.fmx.xml Publicatieblad van de Europese Unie NL Serie L 2023/2422 27.10.2023 BESLUIT (GBVB) 2023/2422 VAN DE RAAD van 26 oktober 2023 tot wijziging van Besluit 2013/184/GBVB betreffende beperkende maatregelen in het licht van de situatie in Myanmar/Birma DE RAAD VAN DE EUROPESE UNIE, Gezien het Verdrag betreffende de Europese Unie, en met name artikel 29, Gezien het voorstel van de hoge vertegenwoordiger van de Unie voor buitenlandse zaken en veiligheidsbeleid, Overwegende hetgeen volgt: (1) Op 22 april 2013 heeft de Raad Besluit 2013/184/GBVB ( 1 ) vastgesteld. (2) Met betrekking tot vermelding 84 in deel A en vermelding 17 in deel B op de lijst van natuurlijke personen, rechtspersonen, entiteiten en lichamen die onderworpen zijn aan beperkende maatregelen in de bijlage bij Besluit 2013/184/GBVB, zijn de maatregelen als bedoeld in artikel 5, lid 1, en artikel 6, lid 1, van dat besluit van toepassing tot en met 29 oktober 2023. (3) Op basis van een tussentijdse evaluatie van Besluit 2013/184/GBVB moeten de beperkende maatregelen met betrekking tot die twee vermeldingen worden verlengd tot en met 30 april 2024. (4) Op basis van de geactualiseerde informatie die is ontvangen, moeten die twee vermeldingen en de vermelding voor een andere persoon in de bijlage bij Besluit 2013/184/GBVB worden gewijzigd. (5) Besluit 2013/184/GBVB moet daarom dienovereenkomstig worden gewijzigd, HEEFT HET VOLGENDE BESLUIT VASTGESTELD: Artikel 1 Besluit 2013/184/GBVB wordt als volgt gewijzigd: 1) Artikel 12 wordt vervangen door: “Artikel 12 Dit besluit is van toepassing tot en met 30 april 2024. Dit besluit wordt doorlopend geëvalueerd. Het wordt zo nodig verlengd of gewijzigd indien de Raad van oordeel is dat de doelstellingen ervan niet zijn verwezenlijkt.” . 2) De bijlage wordt gewijzigd overeenkomstig de bijlage bij dit besluit. Artikel 2 Dit besluit treedt in werking op de dag na die van de bekendmaking ervan in het Publicatieblad van de Europese Unie . Gedaan te Brussel, 26 oktober 2023. Voor de Raad De voorzitter P. NAVARRO RÍOS ( 1 ) Besluit 2013/184/GBVB van de Raad van 22 april 2013 betreffende beperkende maatregelen in het licht van de situatie in Myanmar/Birma ( PB L 111 van 23.4.2013, blz. 75 ). BIJLAGE De bijlage bij Besluit 2013/184/GBVB (“Lijst van natuurlijke personen en rechtspersonen, entiteiten en lichamen als bedoeld in artikel 5, lid 1, en artikel 6, lid 1”) wordt als volgt gewijzigd: 1) In deel A “In artikel 5, lid 1, en artikel 6, lid 1, bedoelde natuurlijke personen” worden de vermeldingen 84 en 93 vervangen door de volgende vermeldingen: Naam Identificatiegegevens Motivering Datum van opneming in de lijst “84. Naing Htut Aung Nationaliteit: Myanmar/Birma Geboortedatum: 27.1.1968 Geslacht: mannelijk Paspoortnummer: 12/MAKAYA 118765 Naing Htut Aung is directeur en enige aandeelhouder van de International Gateways Group of Company Limited (IGGC), die actief is in de handelssector. Hij heeft sterke banden met de militaire leiders in Myanmar. Via de IGGC verleende Naing Htut Aung in 2017 financiële steun aan het leger van Myanmar (Tatmadaw) tijdens een fondsenwerving in verband met de “opruimacties” in Rakhine, en doneerde hij in 2023 ter gelegenheid van de Dag van de strijdkrachten aan de Tatmadaw. Daarnaast werd Naing Htut Aung geïdentificeerd als importeur en makelaar van wapens, militaire uitrusting en goederen voor tweeërlei gebruik voor de Tatmadaw, die in het hele land werden gebruikt tegen de burgerbevolking en demonstranten. Door bij te dragen tot het vermogen van het leger om zich schuldig te maken aan ernstige schendingen en de repressie van de burgerbevolking, alsook aan activiteiten die de democratie en de rechtsstaat in Myanmar/Birma ondermijnen, heeft Naing Htut Aung de Tatmadaw gesteund en acties ondernomen die de vrede, veiligheid en stabiliteit van Myanmar/Birma in gevaar brengen. 8.11.2022” “93. Myo Myint Oo Nationaliteit: Myanmar/Birma Geboorteplaats: Myanmar/Birma Geslacht: mannelijk Myo Myint Oo is sinds 5 augustus 2022 de minister van Energie van de Unie van Myanmar. Als minister in de regering maakt hij deel uit van het militaire regime. Onder zijn gezag genereert de op de EU-lijst opgenomen entiteit Myanmar Oil and Gas Enterprise (MOGE) inkomsten voor de op de EU-lijst opgenomen Staatsbestuursraad (SAC) en Myanmar Petroleum Enterprise, dat zich bezighoudt met de invoer en distributie van luchtvaartbrandstof voor onder andere gevechtsvliegtuigen en andere militaire vliegtuigen. Als minister van Energie is hij belast met het mogelijk maken van investeringen en samenwerking met buitenlandse partners in de olie- en gassector, wat de SAC inkomsten oplevert en zo bijdraagt aan het veiligstellen van de financiële behoeften van het militaire regime, en aan het importeren van luchtvaartbrandstof voor het leger waardoor het militaire luchtaanvallen kan uitvoeren tegen burgers. Hij wordt daarom beschouwd als een natuurlijk persoon van wie de handelingen, het beleid of de activiteiten de democratie of de rechtsstaat in Myanmar/Birma ondermijnen, of die handelingen verricht of steunt die de vrede, de veiligheid of de stabiliteit van Myanmar/Birma bedreigen. 20.2.2023” 2) In deel B “Rechtspersonen, entiteiten en lichamen als bedoeld in artikel 6, lid 1” wordt vermelding 17 vervangen door: Naam Identificatiegegevens Motivering Datum van opneming in de lijst “17. International Gateways Group of Company Limited (ook bekend als IGGC, ook bekend als IGG) Adres: Kyaik Wine Pagoda Road, No 19, Myaing Hay Wun Housing, 8-Mile, Mayangone, Yangon, Myanmar, of Thamadi Street, No. 4-1/3, 8th Quarter, Mayangone Township, Yangon region, Myanmar E-mail: internationalgatewaysho@gmail.com Plaats van registratie: Myanmar Geassocieerde persoon: Naing Htut Aung (Directeur en enige aandeelhouder) Geassocieerde entiteit: MEHL International Gateways Group of Company Limited (IGGC) is een onderneming die mede wordt geleid door Naing Htut Aung en actief is in de handelssector. Deze was in 2017 bij geldinzamelingsacties van opperbevelhebber Min Aung Hlaing voor de “opruimacties” in Rakhine de grootste donor van middelen aan het leger van Myanmar (Tatmadaw). Daarnaast heeft de IGGC in 2023 ter gelegenheid van de Dag van de strijdkrachten aan de Tatmadaw gedoneerd. Voorts is de IGGC betrokken geweest bij de aankoop van wapens voor de Tatmadaw, met inbegrip van militaire uitrusting en goederen voor tweeërlei gebruik, die in het hele land werden gebruikt tegen de burgerbevolking en demonstranten. Derhalve heeft de IGGC steun verleend aan de Tatmadaw en acties ondernomen die de vrede, veiligheid of stabiliteit van Myanmar/Birma in gevaar brengen. 20.2.2023” ELI: http://data.europa.eu/eli/dec/2023/2422/oj ISSN 1977-0758 (electronic edition)",
  "source": "EUR LEX"
}