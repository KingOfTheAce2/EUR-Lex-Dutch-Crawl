{
  "url": "http://europa.eu.int/eur-lex/lex/LexUriServ/LexUriServ.do?uri=CELEX:32000D0510:NL:HTML\">",
  "content": "EUR-Lex - 32000D0510 - NL Avis juridique important | 32000D0510 2000/510/EG: Beschikking van de Commissie van 26 juli 2000 inzake een financiële bijdrage van de Gemeenschap voor de uitroeiing van aviaire influenza in Italië in 1999 (kennisgeving geschied onder nummer C(2000) 2282) (Voor de EER relevante tekst) (Slechts de tekst in de Italiaanse taal is authentiek) Publicatieblad Nr. L 205 van 12/08/2000 blz. 0013 - 0013 Beschikking van de Commissie van 26 juli 2000 inzake een financiële bijdrage van de Gemeenschap voor de uitroeiing van aviaire influenza in Italië in 1999 (kennisgeving geschied onder nummer C(2000) 2282) (Slechts de tekst in de Italiaanse taal is authentiek) (Voor de EER relevante tekst) (2000/510/EG) DE COMMISSIE VAN DE EUROPESE GEMEENSCHAPPEN, Gelet op het Verdrag tot oprichting van de Europese Gemeenschap, Gelet op Beschikking 90/424/EEG van de Raad van 26 juni 1990 betreffende bepaalde uitgaven op veterinair gebied(1), laatstelijk gewijzigd bij Verordening (EG) nr. 1258/1999(2), en met name op artikel 3, leden 3 en 5, Overwegende hetgeen volgt: (1) In 1999 zijn in Italië uitbraken van aviaire influenza geconstateerd. Het uitbreken van deze ziekte vormt een ernstige bedreiging voor de pluimveestapel van de Gemeenschap. Om deze ziekte zo snel mogelijk te helpen uitroeien, kan de Gemeenschap een financiële bijdrage verlenen in de door de lidstaat gedane subsidiabele uitgaven. (2) De Italiaanse autoriteiten hebben gemeld dat zij, zodra de aanwezigheid van aviaire influenza officieel was bevestigd, passende maatregelen hebben getroffen, waaronder die welke zijn vermeld in artikel 3, lid 2, van Beschikking 90/424/EEG. (3) In afwachting ervan dat de Commissie heeft kunnen nagaan of de communautaire veterinairrechtelijke wetgeving in acht is genomen en aan de voorwaarden voor de verlening van een financiële bijdrage door de Gemeenschap is voldaan, moet worden toegestaan dat een eerste voorschot onmiddellijk wordt betaald. (4) Latere aanvullende tranches kunnen worden uitgekeerd naar gelang van de resultaten van de door de Commissie verrichte controles van de door Italië in de vergoedingsaanvraag meegedeelde gegevens en van de beschikbare financiële middelen. (5) De in deze beschikking vervatte maatregelen zijn in overeenstemming met het advies van het Permanent Veterinair Comité, HEEFT DE VOLGENDE BESCHIKKING GEGEVEN: Artikel 1 Aan Italië kan een financiële bijdrage van de Gemeenschap worden verleend voor de gedane subsidiabele uitgaven in het kader van de maatregelen voor de uitroeiing van aviaire influenza die zich in de periode van december 1999 tot en met april 2000 heeft voorgedaan. Artikel 2 1. De financiële bijdrage van de Gemeenschap wordt in tranches aan Italië uitbetaald op grond van de door Italië meegedeelde gegevens en van de resultaten van de in artikel 4 bedoelde controles door de Commissie. 2. Indien Italië daarom verzoekt, kan echter, bij vaststelling van deze beschikking, een voorschot ten bedrage van 10 miljoen EUR worden uitbetaald. Artikel 3 1. Onverminderd artikel 2, wordt de financiële bijdrage van de Gemeenschap betaald op grond van de door Italië voorgelegde bewijsstukken. 2. De in lid 1 bedoelde documenten omvatten een epizoötiologisch verslag over elk bedrijf waar dieren zijn geslacht, en een financieel verslag. Deze verslagen moeten worden ingediend op een elekronische gegevensdrager van het door de Commissie gewenste model en formaat. 3. De bewijsstukken voor de maatregelen die in de in artikel 1 bedoelde periode zijn uitgevoerd, moeten uiterlijk op 1 september 2000 worden ingediend. Artikel 4 1. De Commissie kan, in samenwerking met de bevoegde nationale autoriteiten, controles ter plaatse uitvoeren om toe te zien op de toepassing van de maatregelen en op de gedane uitgaven. De Commissie stelt de lidstaten in kennis van het resultaat van de uitgevoerde controles. 2. De artikelen 8 en 9 van Verordening (EG) nr. 1258/1999 zijn van overeenkomstige toepassing. Artikel 5 Deze beschikking is gericht tot de Italiaanse Republiek. Gedaan te Brussel, 26 juli 2000. Voor de Commissie David Byrne Lid van de Commissie (1) PB L 224 van 18.8.1990, blz. 19. (2) PB L 160 van 26.6.1999, blz. 103.",
  "source": "EUR LEX"
}