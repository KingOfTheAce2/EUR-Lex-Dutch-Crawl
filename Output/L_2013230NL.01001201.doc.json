{
  "url": "http://www.w3.org/1999/xhtml\">",
  "content": "L_2013230NL.01001201.xml 29.8.2013 NL Publicatieblad van de Europese Unie L 230/12 VERORDENING (EU) Nr. 818/2013 VAN DE COMMISSIE van 28 augustus 2013 tot wijziging van bijlage III bij Verordening (EG) nr. 1333/2008 van het Europees Parlement en de Raad wat het gebruik van sucrose-esters van vetzuren (E 473) in aroma’s voor heldere gearomatiseerde dranken op basis van water betreft (Voor de EER relevante tekst) DE EUROPESE COMMISSIE, Gezien het Verdrag betreffende de werking van de Europese Unie, Gezien Verordening (EG) nr. 1333/2008 van het Europees Parlement en de Raad van 16 december 2008 inzake levensmiddelenadditieven ( 1 ) , en met name artikel 10, lid 3, en artikel 30, lid 5, Overwegende hetgeen volgt: (1) Bij bijlage III bij Verordening (EG) nr. 1333/2008 is een EU-lijst vastgesteld van voor gebruik in levensmiddelen goedgekeurde levensmiddelenadditieven en aroma’s en de daartoe behorende gebruiksvoorwaarden. (2) Deze lijst kan worden gewijzigd overeenkomstig de uniforme procedure van Verordening (EG) nr. 1331/2008 van het Europees Parlement en de Raad van 16 december 2008 tot vaststelling van een uniforme goedkeuringsprocedure voor levensmiddelenadditieven, voedingsenzymen en levensmiddelenaroma’s ( 2 ) . (3) Overeenkomstig artikel 3, lid 1, van Verordening (EG) nr. 1331/2008 kan de EU-lijst van levensmiddelenadditieven hetzij op initiatief van de Commissie, hetzij ingevolge een aanvraag worden bijgewerkt. (4) Een aanvraag van een vergunning voor het gebruik van sucrose-esters van vetzuren (E 473) als een emulgator in aroma’s werd op 20 augustus 2008 ingediend en is aan de lidstaten beschikbaar gesteld. (5) Emulgatoren zijn nodig om olieachtige aroma’s te stabiliseren wanneer deze worden toegevoegd aan dranken op basis van water. Zonder toevoeging van emulgatoren zal de smaakstof op oliebasis niet oplosbaar zijn en zal er een olieachtige kring op het oppervlak van de drank verschijnen. Dit voorkomt de gelijkmatige verspreiding van de aroma over de drank en vergroot de blootstelling aan zuurstof, dat leidt tot een vermindering van organoleptische aanvaardbaarheid Daarnaast maakt het de ontwikkeling van heldere dranken bijzonder moeilijk. Deze problemen kunnen in zekere mate verholpen worden door het gebruik van wasoliën, hoewel deze een verminderde organoleptische aanvaardbaarheid hebben. Het gebruik van sucrose-esters van vetzuren maakt heldere dranken met een verbeterde functionaliteit van de toegevoegde aroma mogelijk. (6) Overeenkomstig artikel 3, lid 2, van Verordening (EG) nr. 1331/2008 moet de Commissie het advies van de Europese Autoriteit voor voedselveiligheid inwinnen met het oog op de in bijlage III bij Verordening (EG) nr. 1333/2008 opgenomen EU-lijst van levensmiddelenadditieven te kunnen bijwerken. (7) De Europese Autoriteit voor voedselveiligheid heeft een advies uitgebracht over sucrose-esters van vetzuren (E 473) en heeft een aanvaardbare dagelijkse inname van 40 mg/kg lichaamsgewicht/dag vastgesteld ( 3 ) . De blootstelling aan sucrose-esters van vetzuren voortvloeiend uit het aanvullende voorgestelde gebruik ervan in gearomatiseerde frisdranken bedraagt minder dan 0,1 % van de aanvaardbare dagelijkse inname ( 4 ) . Gelet op het feit dat de blootstelling vanwege het aanvullende gebruik van dit additief verwaarloosbaar is in vergelijking met de aanvaardbare dagelijkse inname, kan het aanvullende gebruik van sucrose-esters van vetzuren (E 473) geen noemenswaardige gevolgen op de gezondheid van de mens hebben. (8) Daarom dient het gebruik van sucrose-esters van vetzuren (E 473) als levensmiddelenadditief in aroma’s van heldere gearomatiseerde dranken te worden toegestaan. (9) Bijlage III bij Verordening (EG) nr. 1333/2008 moet daarom dienovereenkomstig worden gewijzigd. (10) De in deze verordening vervatte maatregelen zijn in overeenstemming met het advies van het Permanent Comité voor de voedselketen en de diergezondheid, en het Europees Parlement noch de Raad heeft zich daartegen verzet, HEEFT DE VOLGENDE VERORDENING VASTGESTELD: Artikel 1 Bijlage III bij Verordening (EG) nr. 1333/2008 wordt gewijzigd overeenkomstig de bijlage bij deze verordening. Artikel 2 Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie . Deze verordening is verbindend in al haar onderdelen en is rechtstreeks toepasselijk in elke lidstaat. Gedaan te Brussel, 28 augustus 2013. Voor de Commissie De voorzitter José Manuel BARROSO ( 1 ) PB L 354 van 31.12.2008, blz. 16 . ( 2 ) PB L 354 van 31.12.2008, blz. 1 . ( 3 ) EFSA Journal (2004) 106, blz. 1-24. ( 4 ) EFSA Journal 2012; 10 (5): 2658 BIJLAGE In deel 4 van bijlage III bij Verordening (EG) nr. 1333/2008 wordt de volgende vermelding ingevoegd na de vermelding voor levensmiddelenadditief E 459: \"E 473 Sucrose-esters van vetzuren Aroma’s voor heldere gearomatiseerde dranken op basis van water die tot categorie 14.1.4 behoren 15 000  mg/kg in aroma’s, 30 mg/l in het uiteindelijke levensmiddel\"",
  "source": "EUR LEX"
}